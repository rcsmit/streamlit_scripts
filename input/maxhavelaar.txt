The Project Gutenberg EBook of Max Havelaar, bij Multatuli

This eBook is for the use of anijone anijwhere at no cost and with
almost no restrictions whatsoever.  ijou maij copij it, give it awaij or
re-use it under the terms of the Project Gutenberg License included
with this eBook or online at www.gutenberg.net


Title: Max Havelaar
       Of de koffiveilingen der Nederlandsche Handelsmaatschappij

Author: Multatuli

Release Date: Februarij 10, 2004 [EBook #11024]
Last Updated: August 4, 2016

Language: Dutch

Character set encoding: ISO Latin-1

*** START OF THIS PROJECT GUTENBERG EBOOK MAX HAVELAAR ***




Produced bij Marc D'Hooghe.





             MAX HAVELAAR


                OF DE

            KOFFIVEILINGEN

                 DER

      NEDERLANDSCHE HANDELMAATSCHAPPij

                 DOOR

               MULTATULI


                AAN DE

        DIEP VEREERDE NAGEDACHTENIS

                 VAN

   EVERDINE HUBERTE BARONESSE VAN WijNBERGEN

                  DER

              TROUWE GADE

                  DER

       HELDHAFTIGE LIEFDEVOLLE MOEDER

                  DER

              EDELE VROUW



   "J'ai souvent entendu plaindre les femmes de poëte, et sans doute,
   pour tenir dignement dans la vie ce difficile emploi, aucune qualité
   n'est de trop. Le plus rare ensemble de mérites n'est que le strict
   nécessaire, et ne suffit même pas toujours au commun bonheur. Voir
   sans cesse la muse en tiers dans vos plus familiers entretiens,
   --recueiller dans ses bras et soigner ce poëte qui est votre mari,
   quand il vous revient meurtri par les déceptions de sa tâche;--ou bien
   le voir s'envoler à la poursuite de sa chimère ...  voilà l'ordinaire
   de l'existence pour une femme de poëte. Oui, mais aussi il ij a le
   chapître des compensations, l'heure des lauriers  qu'il a gagnés à la
   sueur de son génie, et qu'il dépose pieusement aux pieds de la femme
   légitimement aimée, aux genoux de l'Antigone  qui sert de guide en ce
   monde à cet "aveugle errant;"--

   Car, ne vous-ij-trompez pas: presque tous les petits-fils d'Homère
   sont plus ou moins aveugles à leur façon;--ils voient ce que nous ne
   voijons pas; leurs regards pénètrent plus haut et plus au fond que les
   nôtres; mais ils ne savent pas voir droit devant eux leur petit
   bonhomme de chemin, et ils seraient capables de trébucher et de se
   casser le nez sur le moindre caillou, s'il leur fallait cheminer sans
   soutien, dans ces vallées de prose où demeure la vie."

   (HENRij DE PÈNE)


GERECHTSDIENAAR. Mijnheer de rechter, daar is de man die _Barbertje_
vermoord heeft.

RECHTER. Die man moet hangen. Hoe heeft hij dat aangelegd?

GERECHTSDIENAAR. Hij heeft haar in kleine stukjes gesneden, en
ingezouten.

EERSTE HOOFDSTUK[1]


Ik ben makelaar in koffi, en woon op de Lauriergracht, N° 37. Het is mijn
gewoonte niet, romans te schrijven, of zulke dingen, en het heeft dan ook
lang geduurd, voor ik er toe overging een paar riem papier extra te
bestellen, en het werk aantevangen, dat gij, lieve lezer, zoo-even in de
hand hebt genomen, en dat ge lezen moet als ge makelaar in koffi zijt, of
als ge wat anders zijt. Niet alleen dat ik nooit iets schreef wat naar
een roman geleek, maar ik houd er zelfs niet van, iets dergelijks te lezen,
omdat ik een man van zaken ben. Sedert jaren vraag ik mij af, waartoe zulke
dingen dienen, en ik sta verbaasd over de onbeschaamdheid, waarmede een
dichter of romanverteller u iets op de mouw durft spelden, dat nooit
gebeurd is, en meestal niet gebeuren kan. Als ik in _mijn_ vak--ik ben
makelaar in koffi, en woon op de Lauriergracht N° 37--aan een principaal
--een principaal is iemand die koffi verkoopt--een opgave deed, waarin
maar een klein gedeelte der onwaarheden voorkwam, die in gedichten en
romans de hoofdzaak uitmaken, zou hij terstond Busselinck & Waterman nemen.
Dat zijn ook makelaars in koffi, doch hun adres behoeft ge niet te weten.
Ik pas er dus wel op, dat ik geen romans schrijf, of andere valsche opgaven
doe. Ik heb dan ook altijd opgemerkt dat menschen die zich met zoo-iets
inlaten, gewoonlijk slecht wegkomen. Ik ben drie en veertig jaren oud,
bezoek sedert twintig jaren de beurs, en kan dus voor den dag treden, als
men iemand roept die ondervinding heeft. Ik heb al wat huizen zien vallen!
En gewoonlijk, wanneer ik de oorzaken naging, kwam het me voor, dat die
moesten gezocht worden in de verkeerde richting die aan de meesten gegeven
was in hun jeugd.

Ik zeg: _waarheid en gezond verstand_, en hier blijf ik bij. Voor de
_Schrift_ maak ik natuurlijk een uitzondering. De fout begint al van
Van Alphen af, en wel terstond bij den eersten regel over die "_lieve
wichtjes_." Wat drommel kon dien ouden heer bewegen, zich uittegeven
voor een aanbidder van mijn zusje Truitje die zeere oogen had, of van mijn
broêr Gerrit die altijd met zijn neus speelde? En toch, hij zegt: "dat hij
die versjes zong, door _liefde_ gedrongen." Ik dacht dikwijls als kind:
"man, ik wilde u graag eens ontmoeten, en als ge mij de marmerknikkers
weigerde, die ik u vragen zou, of mijn naam voluit in banket--ik heet
_Batavus_--dan houd ik u voor een leugenaar. Maar ik heb Van Alphen
nooit gezien. Hij was al dood, geloof ik, toen hij ons vertelde dat mijn
vader mijn beste vrind was--ik hield meer van Pauweltje Winser, die
naast ons woonde in de Batavierstraat--en dat mijn kleine hond zoo
dankbaar was. We hielden geen honden, omdat ze zoo onzindelijk zijn.

Alles leugens! Zoo gaat dan de opvoeding voort. Het nieuwe zusjen is van
de groenvrouw gekomen in een groote kool. Alle Hollanders zijn dapper en
edelmoedig. De Romeinen waren blij dat de Batavieren hen lieten leven.
De Beij van Tunis kreeg een kolijk als hij het wapperen hoorde van de
nederlandsche vlag. De hertog van Alva was een ondier. De eb, in 1672
geloof ik, duurde wat langer dan gewoonlijk, expres om Nederland te
beschermen. Leugens! Nederland is _Nederland_ gebleven, omdat onze oude
luî goed op hun zaken pasten, en omdat ze het ware geloof hadden. Dàt
is de zaak!

En dan komen later weer andere leugens. Een meisjen is een engel. Wie
dit het eerst ontdekte, heeft nooit zusters gehad. Liefde is een
zaligheid. Men vlucht met het een of ander voorwerp naar het einde der
aarde. De aarde heeft geen einden, en die liefde is ook gekheid. Niemand
kan zeggen dat ik niet goed leef met mijn vrouw--zij is een dochter van
Last & Co, makelaars in koffi--niemand kan iets op ons huwelijk aanmerken.
Ik ben lid van _Artis_, zij heeft een sjaallong van twee-en-negentig
gulden, en van zulk een malle liefde die volstrekt aan het einde der
aarde wil wonen, is toch tusschen ons nooit spraak geweest. Toen we
getrouwd zijn, hebben wij een toertje naar den Haag gemaakt--ze heeft daar
flanel gekocht, waarvan ik nog borstrokken draag--en verder heeft ons de
liefde nooit de wereld ingejaagd. Dus: alles gekheid en leugens!

En zou _mijn_ huwelijk nu minder gelukkig wezen, dan van de menschen die
zich uit liefde de tering op den hals haalden, of de haren uit het
hoofd? Of denkt ge dat mijn huishouden iets minder wel geregeld is, dan
het wezen zou als ik voor zeventien jaar mijn meisjen in _verzen_ gezegd
had dat ik haar trouwen wilde? Gekheid! Ik had dit toch even goed kunnen
doen als ieder ander, want verzenmaken is een ambacht, zeker minder
moeielijk dan ivoordraaien. Hoe zouden anders de ulevellen met deviezen
zoo goedkoop wezen?--Frits zegt: "_Uhlefeldjes_" ik weet niet, waarom?
--En vraag eens naar den prijs van een stel billardballen!

Ik heb niets tegen verzen op-zichzelf. Wil men de woorden in gelid
't zetten, goed! Maar zeg niets wat niet waar is. "_De lucht is guur,
en 't is vier uur_." Dit laat ik gelden, als het werkelijk _guur_ en
_vier uur_ is. Maar als 't kwartier voor drieën is, kan ik, die mijn
woorden niet in 't gelid zet, zeggen: "_de lucht is guur, en 't is
kwartier voor drieën_." De verzenmaker is door de _guurheid_ van den
eersten regel aan een vol uur gebonden. Het moet voor hem juist _een,
twee_ uur, enz. wezen, of de lucht mag niet guur zijn. _Zeven_ en _negen_
is verboden door de maat. Daar gaat hij dan aan 't knoeien! Of het weêr
moet veranderd, òf de tijd. Eén van beiden is dan gelogen.

En niet alleen die verzen lokken de jeugd tot onwaarheid. Ga eens in den
schouwburg, en luister dáár wat er voor leugens aan den man worden
gebracht. De held van 't stuk wordt uit het water gehaald door iemand
die op 't punt staat bankroet te maken. Dan geeft hij hem zijn halve
vermogen. Dat kan niet waar zijn. Toen onlangs op de Prinsengracht mijn
hoed te-water woei--Frits zegt: _waaide_--heb ik den man die hem mij
terugbracht, een dubbeltje gegeven; en hij was tevreden. Ik weet wel dat
ik iets meer had moeten geven als hij mijzelf er uit gehaald had, maar
zeker mijn halve vermogen niet. 't Is immers duidelijk dat men op die wijs
maar tweemaal in 't water hoeft te vallen om doodarm te wezen. Wat het
ergste is bij zulke vertooningen op het tooneel, het publiek gewent zich
zóó aan al die onwaarheden, dat het ze mooi vindt en toejuicht. Ik had
weleens lust zoo'n heel parterre in 't water te gooien, om te zien wie
dat toe juichen gemeend had. Ik, die van waarheid houd, waarschuw ieder
dat ik voor 't opvisschen van mijn persoon geen zoo hoog bergloon betalen
wil. Wie met minder niet tevreden is, mag me laten liggen. Alleen Zondags
zou ik iets meer geven, omdat ik dan mijn kantilje ketting draag, en een
anderen rok.

Ja, dat tooneel bederft velen, meer nog dan de romans. Het is zoo
aanschouwelijk! Met wat klatergoud en wat kant van uitgeslagen papier,
ziet er dat alles zoo aanlokkelijk uit. Voor kinderen, meen ik, en voor
menschen die niet in zaken zijn. Zelfs als die tooneelmenschen armoede
willen voorstellen, is hun voorstelling altijd leugenachtig. Een meisje
wier vader bankroet maakte, werkt om de familie te onderhouden. Heel
goed. Daar zit ze dan te naaien, te breien of te borduren. Maar tel nu
eens de steken die ze doet gedurende het heele bedrijf. Ze praat, ze
zucht, ze loopt naar 't venster, maar werken doet ze niet. De familie
die van dezen arbeid leven kan, heeft weinig noodig. Zoo'n meisjen is
natuurlijk de heldin. Ze heeft eenige verleiders de trappen afgeworpen,
ze roept gedurig: "o mijne moeder, o, mijne moeder!" en stelt dus de deugd
voor. Wat is dat voor een deugd, die een vol jaar noodig heeft voor een
paar wollen kousen? Geeft dit alles niet valsche denkbeelden van deugd,
en "_werken voor den kost?_" Alles gekheid en leugens!

Dan komt haar eerste minnaar--die vroeger klerk was aan 't kopieboek,
maar nu schatrijk--op-eens terug, en trouwt haar. Ook weer leugens. Wie
geld heeft, trouwt geen meisjen uit een gefailleerd huis. En als ge
meent, dat dit op het tooneel er dóór kan als uitzondering, blijft toch
mijn aanmerking bestaan, dat men den zin voor waarheid bederft bij het
volk, dat de uitzondering als regel aanneemt, en dat men de publieke
zedelijkheid ondermijnt, door het te gewennen iets toetejuichen op het
_tooneel_, wat door elk fatsoenlijk makelaar of koopman voor een
bespottelijke krankzinnigheid wordt gehouden in de _wereld_. Toen _ik_
trouwde, waren wij op 't kantoor van mijn schoonvader--Last & Co--met ons
dertienen, en er ging wat om!

En nog meer leugens op het tooneel. Als de held met zijn stijven komediestap
weggaat om 't verdrukte vaderland te redden, waarom gaat dan de dubbele
achterdeur altijd vanzelf open? En verder, hoe kan de persoon die in verzen
spreekt, voorzien wat de ander te antwoorden heeft, om hem 't rijm gemakkelijk
te maken? Als de veldheer tot de prinses Zegt: "_mevrouw, het is te laat,
de poorten zijn gesloten_" hoe kan hij dan vooruit weten, dat zij zeggen wil:
"_welaan dan, onversaagd, men doe het zwaard ontblooten?_" Want als zij nu
eens, hoorende dat de poort toe was, antwoordde dat ze dan wat wachten zou
tot er geopend werd, of dat zij een andermaal eens terug zou komen, waar
bleef dan maat en rijm? Is het dus niet een pure leugen, als de veldheer de
prinses vragend aanziet, om te weten wat ze doen wil na 't poortsluiten?
Nog-eens: als 't mensch nu eens lust had gehad te gaan slapen, in plaats
van iets te ontblooten? Alles leugens!

En dan die beloonde deugd! O, o, o! Ik ben sedert zeventien jaren
makelaar in koffi--Lauriergracht, N° 37--en heb dus al zoo-iets
bijgewoond, maar het stuit mij altijd vreeselijk, als ik de goede lieve
waarheid zóó zie verdraaien. Beloonde deugd? Is 't niet om van de deugd
een handelsartikel te maken? Het _is_ zoo niet in de wereld, en 't is
_goed_ dat het niet zoo is. Want waar bleef de verdienste, als de deugd
beloond werd? Waartoe dus die infame leugens altijd voorgewend?

Daar is bij-voorbeeld Lukas, onze pakhuisknecht, die reeds bij den vader
van Last & Co heeft gewerkt--de firma was toen Last & Meijer, maar de
Meijers zijn er lang uit--dàt was dan toch wel een deugdzaam man. Geen
boon kwam er ooit te-kort, hij ging stipt naar de kerk, en drinken deed
hij niet. Als mijn schoonvader te Driebergen was, bewaarde hij het huis, en
de kas, en alles. Eens heeft hij aan de Bank zeventien gulden te veel
ontvangen, en, hij bracht ze terug. Hij is nu oud en jichtig, en kan niet
meer dienen. Nu heeft hij niets, want er gaat veel bij ons om, en we
hebben jong volk noodig. Welnu, ik houd dien Lukas voor zeer deugdzaam,
maar wordt hij nu beloond? Komt er een prins die hem diamanten geeft, of
een fee die hem boterhammen smeert? Waarachtig niet! Hij is arm, en blijft
arm, en dit moet ook zoo wezen. _Ik_ kan hem niet helpen--want we hebben
jong volk noodig, omdat er zooveel bij ons omgaat--maar al _kon_ ik, waar
bleef zijn verdienste, als hij nu op zijn ouden dag een gemakkelijk leven
leiden kon? Dan zouden alle pakhuisknechts wel deugdzaam worden, en
iedereen, hetgeen Gods bedoeling niet wezen kan, omdat er dan geen
bijzondere belooning voor de braven overbleef hier-namaals. Maar op een
tooneel verdraaien ze dat ... alles leugens!

_Ik_ ben ook deugdzaam, maar vraag ik hiervoor belooning? Als mijn zaken
goed gaan--en dit doen ze--als mijn vrouw en kinderen gezond zijn, zoodat
ik geen gemaal heb met dokter en apteker ... als ik jaar-in jaar-uit een
sommetje kan ter-zij leggen voor den ouden dag ... als Frits knap opgroeit,
om later in mijn plaats te komen als ik naar Driebergen ga ... zie, dan
ben ik heel tevreden. Maar dit alles is een natuurlijk gevolg van de
omstandigheden, en omdat ik op de zaken pas. Voor mijn deugd eisch ik niets.

En dat ik toch deugdzaam bèn, blijkt uit mijn liefde voor de waarheid.
Deze is, na mijn gehechtheid aan het geloof, mijn hoofdneiging. En ik
wenschte dat ge hiervan overtuigd waart, lezer, omdat het de
verontschuldiging is voor 't schrijven van dit boek.

Een tweede neiging, die mij even sterk als waarheidsliefde beheerscht, is
de hartstocht voor mijn vak. Ik ben namelijk makelaar in koffi, Lauriergracht
N° 37. Welnu, lezer, aan mijn onkreukbare liefde voor de waarheid, en aan
mijn ijver voor de zaken, hebt gij te danken dat deze bladen geschreven zijn.
Ik zal u vertellen hoe dit is toegegaan. Daar ik nu voor 't oogenblik
afscheid van u neem--ik moet naar de beurs--noodig ik u straks op een
tweede hoofdstuk. Tot weerziens dus!

Eilieve, steek het bij u ...'t is een kleine moeite ... het kan te-pas
komen ... ei zie, daar is het: een adreskaartje! Die Co ben ik, sedert
de _Meijers_ er uit zijn ... de oude Last is mijn schoonvader.


        _______________________________
       |                               |
       |          LAST & Co            |
       |                               |
       |      MAKELAARS IN KOFFI       |
       |                               |
       |     Lauriergracht, N° 37      |
       |_______________________________|




TWEEDE HOOFDSTUK


Het was slap op de beurs, maar de voorjaarsveiling zal 't wel goed maken.
Denk niet dat er niets bij ons omgaat. Bij Busselinck & Waterman is 't nog
slapper. Een vreemde wereld! Men woont zoo iets bij, als men zoo'n twintig
jaren de beurs bezoekt. Verbeeld u dat ze daar getracht hebben--Busselinck
& Waterman, meen ik--mij Ludwig Stern aftenemen. Daar ik niet weet of gij
aan de beurs bekend zijt, wil ik u even zeggen dat Stern een eerst huis
is in koffi te Hamburg, dat altijd door Last & Co is bediend geworden.
Heel toevallig kwam ik daar achter ... ik meen achter de knoeierij van
Busselinck & Waterman. Zij zouden een kwart procent van de courtage laten
vallen--onderkruipers zijn het, anders niet!--en zie nu eens wat ik gedaan
heb om dien slag afteweren. Een ander in mijn plaats had misschien aan
Ludwig Stern geschreven dat hij ook wat zou laten vallen, dat hij hoopte op
konsideratie om de langdurige diensten van Last & Co ... ik heb uitgerekend
dat de firma, sedert ruim vijftig jaren, vier ton aan Stern verdiend heeft.
Die konnexie dateert van 't kontinentaal stelsel, toen wij dekoloniale waren
insmokkelden van Helgoland. Ja, wie weet wat 'n ander al zoo zou geschreven
hebben. Maar neen, onderkruipen doe ik niet. Ik ben naar _Polen_ gegaan[2]
liet me pen en papier geven, en schreef:

    _Dat de groote uitbreiding die onze zaken den laatsten tijd genomen
    hadden, vooral door de vele geëerde orders uit Noord-Duitschland_  ...

't Is de zuivere waarheid!

     ..._dat die uitbreiding eenige vermeerdering van ons personeel
    noodzakelijk maakte_.

't Is de waarheid! Gister-avend nog was de boekhouder na elven op
't kantoor, om zijn bril te zoeken.

    _Dat vooral zich de behoefte deed gevoelen aan fatsoenlijke,
    welopgevoede jongelieden, voor de korrespondentie in het duitsch.
    Dat wel-is-waar veel duitsche jongelingen, in Amsterdam aanwezig,
    hiertoe de vereischte bekwaamheden bezaten, maar dat een huis dat
    zich respekteert_  ...

't Is de zuivere waarheid!

   ..._bij de toenemende ligtzinnigheid en onzedelijkheid onder de jeugd,
   bij het dagelijks aangroeien van het getal fortuinzoekers, en met het
   oog op de noodzakelijkheid om soliditeit van gedrag, hand-aan-hand te
   doen gaan met soliditeit in de uitvoering, van de gegeven orders_ ...

't Is, waarachtig, alles de zuivere waarheid!

     ..._dat zulk een huis_--ik bedoel Last & Co, makelaars in koffi,
    Lauriergracht N°. 37--_niet omzichtig genoeg wezen kon met het
    engageeren van sujetten_.

Dit alles is de zuivere waarheid, lezer! Weet ge wel, dat de jonge
Duitscher, die op de beurs bij pilaar 17 stond, weggeloopen is met de
dochter van Busselinck & Waterman? Onze Marie wordt ook al dertien in
September.

   ..._dat ik de eer had gehad van den heer Saffeler te vernemen_
   --Saffeler reist voor Stern--_dat de geachte chef der firma, de heer
   Ludwig Stern, een zoon had, den heer Ernest Stern, die ter volmaking
   zijner kommercieele kennis, eenigen tijd in een hollandsch huis
   wenschte geëmploieerd te zijn. Dat ik met het oog op_ ...

Hier herhaalde ik weer al die onzedelijkheid, en vertelde de geschiedenis
der dochter van Busselinck & Waterman. Niet om iemand zwart te maken ...
neen, bekladden ligt nu juist heelemaal niet in mijn manier! Maar ... het
kan nooit kwaad dat ze 't weten, dunkt me.

   ..._dat ik met het oog dáárop, niets liever wenschte dan den heer
   Ernest Stern belast te zien met de duitsche korrespondentie van ons
   huis_.

Uit kiesheid vermeed ik alle toespeling op honorarium of salaris. Maar ik
voegde er bij:

   _Dat, indien de heer Ernest Stern het verblijf ten onzen huize
   --Lauriergracht N° 37--wilde voor lief nemen, mijn vrouw zich bereid
   verklaarde als een moeder voor hem te zorgen, en dat zijn linnengoed
   in huis zou versteld worden_.

Dit is de zuivere waarheid, want Marie stopt en maast heel lief. En
ten-slotte:

   _Dat bij ons de Heer gediend werd_.[3]

Die kan hij in zijn zak steken, want de Sterns zijn Luthersch. En ik
verzond mijn brief. Ge begrijpt dat de oude Stern niet goedschiks bij
Busselinck & Waterman kan overgaan, als de jonge bij ons aan 't kantoor
is. Ik ben zeer benieuwd naar het antwoord.

Om nu terug te komen op mijn boek. Voor eenigen tijd kom ik 's avends door
de Kalverstraat, en bleef staan kijken naar den winkel van een kruienier,
die zich bezighield met het sorteeren van een partijtje _Java, ordinair,
mooi-geel, Cheribonaard, iets gebroken, met veegsel_, dat me zeer
interesseerde, want ik let altijd op alles. Daar viel mij op-eenmaal een
heer in 't oog, die daarnaast voor een boekwinkel stond en me bekend
voorkwam. Hij scheen ook mij te herkennen, want onze blikken ontmoetten
elkander gedurig. Ik moet betuigen dat ik te verdiept was in 't veegsel,
om terstond optemerken, wat ik namelijk later zag, dat hij vrij kaal in de
kleeren stak. Anders had ik de zaak daarbij gelaten. Maar op-eens schoot
mij de gedachte in, dat hij misschien reiziger was van een duitsch huis,
die een solieden makelaar zocht. Hij had dan ook wel iets van een
Duitscher, en van een reiziger ook. Hij was zeer blond, had blauwe oogen,
en in houding en kleeding iets dat den vreemdeling verraadde. In-plaats
van een behoorlijken winterjas, hing hem een soort van sjaal over den
schouder--Frits zegt "shawl" maar dit doe ik niet--alsof hij zoo van de
reis kwam. Ik meende een klant te zien, en gaf hem een adreskaartje:
_Last & Co, makelaars in koffi, Lauriergracht N° 37_. Hij hield het bij
de gasvlam, en zeide: "ik dank u, maar ik heb me vergist. Ik dacht het
genoegen te hebben een ouden schoolkameraad voor me te zien, maar ...
_Last_? Dit is de naam niet."

--Pardon, zei ik--want ik ben altijd beleefd--ik ben m'nheer Droogstoppel,
Batavus Droogstoppel. _Last en Co_ is de firma, makelaars in koffi,
Lauriergr ...

--Wel, Droogstoppel, kent ge mij niet meer? Zie mij eens goed aan.

Hoe meer ik hem aanzag, hoe meer ik mij herinnerde hem meer gezien te
hebben. Maar, zonderling, zijn gelaat deed mij de uitwerking alsof ik
vreemde parfumerien rook. Lach hier niet om, lezer, straks zult ge zien
hoe dit kwam. Ik ben verzekerd dat hij geen drup reukwerk bij zich droeg,
en toch rook ik iets aangenaams, iets sterks, iets wat me herinnerde aan
... daar had ik het!

--Zijt gij het, riep ik, die mij van den Griek hebt verlost?

--Wel zeker, zeide hij, dat was _ik_. En hoe gaat het _U_?

Ik vertelde dat we met ons dertienen op 't kantoor waren, en dat er
zooveel bij ons omging. En toen vroeg ik hoe het hèm ging, wat me later
speet, want hij scheen niet in goede omstandigheden te verkeeren, en ik
houd niet van arme menschen, omdat er gewoonlijk eigen schuld onder loopt,
daar de Heer niet iemand verlaten zou, die hem trouw gediend had. Had ik
eenvoudig gezegd, "we zijn met ons dertienen, en ... goeien avend verder!"
dan was ik van hem af geweest. Maar door dat vragen en antwoorden werd
het hoe langer hoe moeielijker--Frits zegt: _hoe langs zoo_ moeielijker,
maar dit doe ik niet--_hoe_ moeielijker dus, om van hem verlost te worden.
Aan den anderen kant moet ik ook weer erkennen dat ge dan dit boek niet
hadt te lezen gekregen, want het is een gevolg van die ontmoeting. Ik
houd er van, het goede optemerken, en wie dit niet doen, zijn ontevreden
menschen die ik niet lijden kan.

Ja, ja, hij was het, die mij uit de handen van den Griek had verlost! Denk
nu niet dat ik ooit door zeeroovers ben genomen geweest, of dat ik twist
heb gehad in den Levant. Ik heb u reeds gezegd dat _ik_ na mijn trouwen,
met mijn vrouw naar den Haag ben gegaan. Daar hebben wij het Mauritshuis
gezien, en flanel gekocht in de Veenestraat. Dit is het eenige uitstapje
dat de zaken mij ooit hebben veroorloofd, omdat er zooveel bij ons omgaat.
Neen, in Amsterdam zelf had hij om-mijnentwil een Griek den neus aan 't
bloeden geslagen. Want hij bemoeide zich altijd met dingen die hem niet
aangingen.

Het was in drie of vier en dertig, geloof ik, en in September, want er
was kermis te Amsterdam. Daar mijn oude luî van voornemen waren een
predikant van mij te maken, leerde ik latijn. Later heb ik mijzelf dikwijls
afgevraagd, waarom men latijn moet verstaan, om in 't hollandsch te
zeggen: "God is goed?" Genoeg, ik was op de latijnsche school--nu zeggen
ze _gijmnasium_--en daar was kermis ... in Amsterdam, meen ik. Op de
Westermarkt stonden kramen, en als ge een Amsterdammer zijt, lezer, en
nagenoeg van mijn leeftijd, zult ge u herinneren hoe daaronder één was,
die uitmuntte door de zwarte oogen en de lange vlechten van een meisje,
dat als een Griekin gekleed was. Ook haar vader was een Griek, of
althans hij zag er uit als een Griek. Ze verkochten allerlei reukgoed.

Ik was juist oud genoeg om het meisje mooi te vinden, zonder evenwel den
moed te hebben haar aantespreken. Dit zou mij ook weinig gebaat hebben,
want meisjes van achttien jaren beschouwen een jongen van zestien, als
een kind. En hierin hebben ze groot gelijk. Toch kwamen wij, jongens van
_quarta_, altijd 's avends op de Westermarkt om dat meisje te zien.

Nu was hij die daar voor me stond met zijn sjaal, eens daarbij, schoon hij
een paar jaren jonger was dan de anderen, en dus nog te kinderachtig om
naar de Griekin te kijken. Maar hij was de _primus_ van onze klasse--want
knap was hij, dit moet ik erkennen--en hij hield veel van spelen, stoeien
en vechten. Dáárom was hij bij ons. Terwijl we dus--we waren wel met ons
tienen--vrij ver van de kraam af, naar die Griekin stonden te kijken, en
beraadslaagden hoe wij 't moesten aanleggen om kennis met haar te maken,
werd er besloten geld bij-een te leggen om iets in die kraam te koopen.
Maar toen was de goede raad duur, om te weten wie de stoute schoenen zou
aantrekken om het meisjen aantespreken. Ieder wilde, maar niemand durfde.
Er werd geloot, en het lot viel op mij. Nu erken ik, dat ik niet gaarne
gevaren trotseer. Ik ben man en vader, en houd ieder die het gevaar zoekt,
voor een gek, wat ook in de Schrift staat. Het is mij inderdaad aangenaam
optemerken hoe ik mij in mijn denkbeelden over gevaar en zulke dingen, gelijk
ben gebleven, daar ik thans over zoo-iets nog juist dezelfde meening
koester, als dien avend toen ik daar bij de kraam van den Griek stond, met
de twaalf stuivers die we saamgelegd hadden, in de hand. Maar zie, uit
valsche schaamte durfde ik niet zeggen dat ik niet durfde, en bovendien,
ik moest wel vooruit, want mijn makkers drongen me, en weldra stond ik voor
de kraam.

Het meisje zag ik niet: ik zag niets! Alles werd me groen en geel voor de
oogen. Ik stamelde een _aoristus primus_ van ik weet niet welk werkwoord ...

--_Plaît-il?_ zeide zij.

Ik herstelde mij eenigszins, en ging voort:

--_Meenin aeide thea_, en ... dat Egijpte een geschenk van den Nijl was.

Ik ben overtuigd dat ik in de kennismaking zou geslaagd zijn, indien niet
op dat oogenblik een mijner makkers uit kinderachtige baldadigheid mij een
zoo harden stoot in den rug had gegeven, dat ik heel onzacht tegen de
uitstalkast aanvloog, die op halvemanshoogte de voorzij van de kraam
afsloot. Ik voelde een greep in mijn nek ... een tweeden greep veel lager
... ik zweefde een oogenblik ... en vóór ik recht begreep hoe de zaken
stonden, was ik in de kraam van den Griek, die in verstaanbaar fransch
zei dat ik een _gamin_ was, en dat hij de policie roepen zou. Nu was ik
wel dicht bij het meisje, maar genoegen deed het me niet. Ik schreide, en
bad om genade, want ik zat vreeselijk in angst. Maar het baatte niet. De
Griek hield me bij den arm, en schopte mij. Ik zocht naar mijn makkers--we
hadden juist dien morgen veel over Scaevola te doen gehad, die zijn hand
in 't vuur stak, en in hun latijnsche opstellen hadden ze dit zoo heel
mooi gevonden--jawel! Niemand was daar gebleven om voor _mij_ een hand in
't vuur te steken ...

Zóó meende ik. Maar zie, daar vloog op-eens mijn Sjaalman door de
achterdeur de kraam in. Hij was niet groot of sterk, en pas een jaar of
dertien oud, maar hij was een vlug en dapper mannetje. Nog zie 'k zijn
oogen flikkeren--anders zagen ze flauw--hij gaf den Griek een vuistslag,
en ik was gered. Later heb ik gehoord dat de Griek hem duchtig geslagen
heeft, maar omdat ik een vast principe heb, me nooit te bemoeien met
dingen die me niet aangaan, ben ik terstond weggeloopen. Ik heb het dus
niet gezien.

Ziedaar de reden waarom zijn trekken me zoo aan reukwerk herinnerden, en
hoe men in Amsterdam twist kan krijgen met een Griek. Als op latere
kermissen die man weer met zijn kraam op de Westermarkt stond, ging ik mij
altijd elders vermaken.

Daar ik veel van wijsgeerige opmerkingen houd, moet ik u toch even zeggen,
lezer, hoe wonderbaar de zaken dezer wereld aan elkander hangen. Als de
oogen van dat meisje minder zwart waren geweest, als ze korter vlechten
had gehad, of als men mij niet tegen die winkelkast had aangeworpen, zoudt
ge nu dit boek niet lezen. Wees dus dankbaar dat dit zoo gebeurd is.
Geloof me, alles in de wereld is goed, zóó als het is, en ontevreden
menschen die altijd klagen, zijn mijn vrienden niet. Daar hebt ge Busselinck
& Waterman ... maar ik moet voortgaan, want mijn boek moet af voor de
voorjaarsveiling.

Ronduit gezegd--want ik houd van de waarheid--was mij het weerzien van
dien persoon niet aangenaam. Ik bemerkte terstond dat het geen soliede
konnexie was. Hij zag zeer bleek, en toen ik hem vroeg hoe laat het was,
wist hij 't niet. Dit zijn dingen, waar een mensch op let, die zoo'n
twintig jaar de beurs bezocht heeft, en zooveel heeft bijgewoond. Ik heb
al wat huizen zien vallen!

Ik meende dat hij rechts zou gaan, en zei dat ik links moest. Doch zie,
hij ging ook links, en ik kon dus niet vermijden in gesprek te treden.
Maar ik bedacht gedurig dat hij niet wist hoe laat het was, en bespeurde
bovendien dat zijn jasje tot aan de kin was dichtgeknoopt--dat een zeer
slecht merk is--zoodat ik den toon van ons onderhoud wat flauw blijven
liet. Hij verhaalde mij dat hij in Indie was geweest, dat hij getrouwd was,
dat hij kinderen had. Ik had daar niets tegen, maar vond er niets
belangrijks in. Bij de Kapelsteeg--ik ga anders nooit door die steeg,
omdat het voor een fatsoenlijk man niet staat, vind ik--maar ditmaal
wilde ik bij de Kapelsteeg rechts-af-slaan. Ik wachtte tot wij dat
straatje bijna voorbij waren, om goed te doen blijken dat zijn weg rechtuit
leidde, en toen zei ik zeer beleefd ... want beleefd ben ik altijd, men
kan nooit weten hoe men later iemand noodig heeft:

--Het was me bijzonder aangenaam u weer te zien, m'nheer ... _r_ ... _r_!
En ... èn ... èn ... ik rekommandeer me! Ik moet hierin.

Toen keek hij me heel gek aan, en zuchtte, en vatte opeens een knoop van
mijn jas ...

--Beste Droogstoppel, zeide hij, ik heb u iets te vragen.

Er ging mij een rilling door de leden. Hij wist niet hoe laat het was, en
wilde mij iets vragen! Natuurlijk antwoordde ik dat ik geen tijd had, en
naar de beurs moest, schoon het avend was. Maar als men zoo'n twintig
jaren de beurs heeft bezocht ... en iemand wil u iets vragen, zonder te
weten hoe laat het is ...

Ik maakte mijn knoop los, groette heel beleefd--want beleefd ben ik altijd
--en ging de Kapelsteeg in, wat ik anders nooit doe, omdat het niet
fatsoenlijk is, en fatsoen gaat mij boven alles. Ik hoop dat niemand het
gezien heeft.




DERDE HOOFDSTUK


Toen ik een dag daarna van de beurs kwam, zei Frits dat er iemand
geweest was om mij te spreken. Naar de beschrijving was het de
Sjaalman. Hoe hij me gevonden had  ... nu ja, 't adreskaartje! Ik
dacht er over, mijn kinderen van school te nemen, want het is
lastig, nog twintig, dertig jaren later te worden nagezeten door
een schoolkameraad die een sjaal draagt in plaats van een jas, en
die niet weet hoe laat het is. Ook heb ik Frits verboden naar de
Westermarkt te gaan, als er kramen staan.

Den volgenden dag ontving ik een brief met een groot pak. Ik zal
u den brief laten lezen:

   _Waarde Droogstoppel!_

Ik vind dat hij wel had kunnen zeggen: _Weledele Heer Droogstoppel_,
omdat ik makelaar ben.

   _Ik ben gisteren ten-uwent geweest met het doel u een verzoek te
   doen. Ik geloof dat gij in goede omstandigheden verkeert_ ...

Dit is waar: we zijn met ons dertienen op 't kantoor.

   ..._en ik wenschte gebruik te maken van uw krediet, om een zaak
   tot-stand te brengen, die voor mij van groot gewicht is_.

Zou men niet denken dat het om een order op de voorjaarsveiling te doen
was?

   _Door velerlei omstandigheden ben ik op 't oogenblik eenigszins om
   geld verlegen_.

Eenigszins? Hij had geen hemd aan. Dat noemt hij _eenigszins_!

   _Ik kan mijn lieve vrouw niet alles geven wat tot veraangenaming des
   levens noodig is, en ook de opvoeding mijner kinderen is, uit een
   geldelijk oog, niet zooals ik wenschen zou_.

Veraangenaming des levens? Opvoeding van de kinderen? Meent ge dat hij
voor zijn vrouw een loge in de Opera huren wilde, en zijn kinderen op een
instituut doen te Genève? 't Was najaar, en vrij koud ... welnu, hij
woonde op een vliering, zonder vuur. Toen ik dien brief ontving, wist ik
dit niet, maar later ben ik bij hem geweest, en thans nog ben ik verstoord
over den zotten toon van zijn geschrijf. Wat drommel, wie arm is, kan zeggen
dat hij arm is! Armen moeten er zijn, dit is noodig in de maatschappij, en 't
is Gods wil. Als hij maar geen aalmoes vraagt, en niemand lastig valt, heb
ik er volstrekt niet tegen dat hij arm is, maar die opsiering van de zaak
komt niet te-pas. Luister verder:

   _Daar op mij de verplichting rust, in de behoeften der mijnen te
   voorzien, heb ik besloten een talent aantewenden, dat, naar ik
   geloof, mij gegeven is. Ik ben dichter_ ...

Poeh! Ge weet, lezer, hoe ik en alle verstandige menschen daarover denken.

   ... _en schrijver. Sedert mijn kindsheid drukte ik mijn aandoeningen in
   verzen uit, en ook later schreef ik dagelijks neder wat er omging in
   mijn ziel. Ik geloof dat er onder dat alles eenige opstellen zijn, die
   waarde hebben, en ik zoek daarvoor een uitgever. Maar dit is juist
   het moeielijke. Het publiek kent mij niet, en de uitgevers beoordeelen
   de werken meer naar den gevestigden naam van den schrijver, dan naar
   den inhoud_.

Juist zooals wij de koffi naar de renommee van de merken. Wel zeker! Hoe
anders?

   _Als ik dus mag aannemen dat mijn werk niet geheel zonder verdienste
   is, zou dat toch eerst na de uitgave blijken, en de boekhandelaars
   vragen de betaling van drukloon, enz. vooruit_ ...

Daar hebben ze groot gelijk in.

   ... _wat mij op die oogenblik niet gelegen komt. Daar ik evenwel
   overtuigd ben dat mijn arbeid de kosten dekken zou, en gerust daarop
   mijn woord durf verpanden, ben ik, aangemoedigd door onze ontmoeting
   van voorgisteren_....

Dat noemt hij aanmoedigen!

   ... _tot het besluit gekomen u te vragen of ge voor mij bij een
   boekhandelaar zoudt willen borg-staan voor de kosten eener eerste
   uitgave, al ware het slechts van een klein boekdeeltje. Ik laat de
   keus van die eerste proeve geheel aan u over. In het pak dat
   hiernevens gaat, zult ge vele handschriften vinden, en daaruit zien
   dat ik veel gedacht, gewerkt en bijgewoond heb_ ...

Ik heb nooit gehoord dat hij zaken deed.

   ... _en als de gaaf van wèl zeggen me niet geheel-en-al ontbreekt, is
   het gewis niet door gebrek aan_ indrukken, _dat ik niet slagen zou_.

   _In afwachting van een vriendelijk antwoord, noem ik mij uw ouden
   schoolmakker_ ...

En zijn naam stond er onder. Maar dien verzwijg ik, omdat ik er niet van
houd, iemand in opspraak te brengen.

Waarde lezer, ge begrijpt hoe gek ik stond te kijken, toen men mij daar zoo
op-eens wilde verheffen tot makelaar in verzen. Ik ben zeker dat die
Sjaalman--zoo zal ik hem maar blijven noemen--als de man me bij-dag had
gezien, zich met zulk een verzoek niet tot mij zou gewend hebben. Want
deftigheid en fatsoen laten zich niet verbergen. Maar 't was avend, en
ik trek het me dus niet aan.

Het spreekt vanzelf dat ik van die gekheid niets weten wilde. Ik zou het
pak door Frits hebben laten terugbrengen, maar ik wist zijn adres niet,
en hij liet niets van zich hooren. Ik dacht dat hij ziek was, of dood,
of zoo-iets.

De vorige week was er krans bij de Rosemeijers, die in suiker doen. Frits
was voor het eerst meegegaan. Hij is zestien jaar, en ik vind het goed
dat een jong mensch in de wereld komt. Anders loopt hij naar de
Westermarkt of zulke dingen. De meisjes hadden piano gespeeld en
gezongen, en bij 't dessert plaagden ze elkaar met iets dat in de
voorkamer scheen gebeurd te zijn, terwijl wij achter aan 't _gentsch
whisten_ waren, iets waarin Frits betrokken scheen. "Ja, ja, Louise,
riep Betsij Rosemeijer, geschreid heb je! Papa, Frits heeft Louise aan
't schreien gemaakt."

Mijn vrouw zei hierop dat Frits dan voortaan niet meer mee zou naar den
krans. Ze dacht dat hij Louise geknepen had, of zoo-iets wat niet te-pas
komt, en ook ik maakte mij gereed er een hartig woordje bijtevoegen, toen
Louise riep:

--Neen, neen, Frits is heel lief geweest! Ik wou dat hij 't nog-eens
deed!

Wàt dàn? Hij had haar niet geknepen, hij had gereciteerd, daar hebt ge 't.

Natuurlijk ziet de vrouw van 't huis gaarne dat er aan het dessert een
aardigheidje plaats heeft. Dat vult. Mevrouw Rosemeijer--de Rosemeijers
laten zich _mevrouw_ noemen, omdat ze in suiker doen, en aandeel in een
schip hebben--mevrouw Rosemeijer begreep dat wat Louise aan 't schreien
had gemaakt, ook òns vermaken zou, en vroeg een dacapo aan Frits, die
zoo rood zag als een kalkoen. Ik begreep óm de wereld niet, wàt hij dan
toch opgesneden had, want ik kende zijn repertoire op een haar. Dat was:
de _godenbruiloft, de boeken van het Oude-Testament op rijm, en een
epizode uit de bruiloft van Kamacho_, dat de jongens altijd zoo aardig
vinden, omdat er iets van een "brillekiek" in komt. Wat er onder dit
alles wezen kon dat tranen uitlokte, was mij een raadsel. 't Is waar,
zoo'n meisje schreit gauw.

"Toe, Frits! Och ja, Frits! Kom, Frits!" Zoo ging het, en Frits begon.
Daar ik niet houd van dat bestudeerd spannen van des lezers
nieuwsgierigheid, zal ik maar terstond zeggen dat ze te-huis het pak
van Sjaalman hadden opengemaakt, en daaruit hadden Frits en Marie een
neuswijsheid en een sentimentaliteit geput, die me later veel last in
huis gehaald hebben. Toch moet ik erkennen, lezer, dat dit boek ook uit
dat pak komt, en ik zal me naderhand hierop behoorlijk verantwoorden,
want ik hecht er aan, dat men mij beschouwe als iemand die de waarheid
lief heeft, en die goed voor zijn zaken is. Onze firma is _Last & Co,
Makelaars in koffi, Lauriergracht, N° 37_.

Toen reciteerde Frits een ding dat van nonsens aan-één hing. Neen 't
hing niet aan-een. Een jong mensch schreef aan zijn moeder, dat hij
verliefd was geweest, en dat zijn meisje met een ander getrouwd
was--waarin ze groot gelijk had, vind ik--dat hij echter, in weerwil
hiervan, altijd veel van zijn moeder hield. Zijn deze laatste drie regels
duidelijk of niet? Vindt ge dat er veel omslag noodig is, om dat te
zeggen? Welnu, ik heb een broodje met kaas gegeten, daarna twee peren
geschild, en ik was ruim half gereed met het orberen van de derde, voor
Frits klaar was met die vertelling. Maar Louise schreide weer, en de
dames zeiden dat het heel mooi was. Toen vertelde Frits, die, geloof ik,
meende dat hij een groot stuk had uitgevoerd, dat hij 't ding in dat pak
had gevonden van den man die een sjaal droeg, en ik legde aan de heeren
uit, hoe dat in mijn huis kwam. Maar van de Griekin sprak ik niet, omdat
Frits er bij was, en ook zeide ik niets van de Kapelsteeg. Ieder vond dat
ik heel goed had gehandeld, me van dien man aftehelpen. Straks zult ge
zien dat er ook andere dingen in dat pak waren van meer solieden aard,
en daarvan komt een-en-ander in dit boek, omdat de _Koffiveilingen van
de Handelmaatschappij_ er mee in verband staan. Want ik leef voor mijn vak.

Later vroeg mij de uitgever of ik hier niet bij voegen wilde, wat Frits
gereciteerd had. Ik wil 't wel doen, mits men wete dat ik me niet ophoud
met zulke dingen.[4] Alles leugens en gekheid! Ik houd mijn aanmerkingen
terug, anders wordt mijn boek te dik. Ik wil hier alleen bijzeggen, dat
die vertelling zoo omstreeks 1843 in de buurt van Padang geschreven is,
en dat dit een inferieur merk is. De koffi, meen ik.

       Moeder, 'k ben wel ver van 't land
     Waar me 't leven werd geschonken,
     Waar mijn eerste tranen blonken,
       Waar ik opwies aan uw hand...
       Waar uw moedertrouw der ziel
     Van den knaap haar zorgen wijdde,
     En hem liefdrijk stond ter-zijde,
       En hem ophief als hij viel...
     Schijnbaar scheurde 't lot de banden
       Die ons bonden, wreed van-een..
     'k Sta hier wel aan vreemde stranden
       Met mijzelf en God, alleen...
     Maar toch, moeder, wat me griefde,
       Wat me vreugd gaf of verdriet,
     Moeder, twijfel aan de liefde,
       Aan het hart uws zoons toch niet!

    't Is nog nauwlijks twee paar jaren
       Toen ik 't laatst op gindschen grond
       Zwijgend aan den oever stond
     Om de toekomst in te staren...
       Toen ik 't schoone tot mij riep
     Dat ik van de toekomst wachtte,
     En het heden stout verachtte,
       En mij paradijzen schiep...
       Toen, door alle stoornis heen
       Die zich opdeed voor mijn schreên,
     't Hart zich koen een uitweg baande,
     En zich droomend zalig waande...

       Maar die tijd, sints 't laatst vaarwel
     Hoe gezwind ook ons onttogen,
       Onbevatbaar bliksemsnel,
     Als een schim voorbijgevlogen...
       O, hij liet in 't voorwaarts gaan,
       Diepe, diepe sporen staan!
      'k Proefde vreugde en smart met-één,
    'k Heb gedacht en 'k heb gestreden,
    'k Heb gejuicht en 'k heb gebeden:
      't Is me als vlogen eeuwen heen!
      'k Heb naar levensheil gestreefd,
    'k Heb gevonden en verloren,
     En, een kind nog kort te-voren,
       Jaren in één uur doorleefd!

     Maar toch, moeder! wil 't gelooven,
       Bij den Hemel die mij ziet,
     Moeder! wil het toch gelooven,
     Neen, uw kind vergat u niet!

    'k Minde een meisje. Heel mijn leven
       Scheen mij door die liefde schoon.
      'k Zag in haar een eerekroon,
     Als een eindloon van mijn streven,
     Mij door God ten doel gegeven.
       Zalig door den reinen schat
     Die Zijn zorg mij toegewogen,
       Die Zijn gunst geschonken had,
     Dankte ik met een traan in de oogen.
       Liefde was met godsdienst één...
     En 't gemoed dat opgetogen,
     Dankend opsteeg tot den Hoogen,
       Dankte en bad voor haar alleen!

     Zorgen baarde mij die liefde,
       Onrust kwelde mij het hart,
       En ondraaglijk was de smart
     Die mij 't week gemoed doorgriefde.
      'k Heb slechts angst en leed gegaard,
     Waar ik 't hoogst genot verwachtte,
     En voor 't heil waarnaar ik trachtte,
       Was me gif en wee bewaard...

    'k Vond genot in 't lijdend zwijgen!
      'k Stond standvastig hopend daar,
     Onspoed deed den prijs mij stijgen:
      'k Droeg en leed zoo graag voor haar!
    'k Telde ramp noch onspoedsslagen,
     Vreugde schiep ik in verdriet,
     Alles, alles wilde ik dragen...
       Roofde 't lot mij haar slechts niet!

     En dàt beeld, _mij_ 't schoonste op aarde,
       Dat ik omdroeg in 't gemoed
       Als een onwaardeerbaar goed,
     En zoo trouw in 't hart bewaarde...
     _Vreemd_ was 't eenmaal aan mijn zinnen!
       En al houdt die liefde stand
     Tot de laatste snik van 't leven
       Me in een beter vaderland
     Eind'lijk haar zal wedergeven...
    'k Had _begonnen_ haar te minnen!

       Wat is min die eens _begon_,
     Bij de liefde _mèt_ het leven
    't Kind door God in 't hart gedreven
       Toen het nog niet staam'len kon?
       Toen het aan de moederborst,
     Nauw den moederschoot onttogen,
      't Eerste vocht vond voor den dorst,
    't Eerste licht in moederoogen?

       Neen, geen band die vaster bindt,
     Vaster harten houdt omsloten,
     Dan de band, door God gesloten
       Tusschen 't moederhart en 't kind!

     En een hart, dat zóó zich hechtte
       Aan het schoon dat even blonk,
       Dat me niets dan doornen schonk,
     En geen enkel bloempje vlechtte...
       Zou datzelfde hart de trouw
     Van het moederhart vergeten?
       En de liefde van de vrouw
     Die mijn eerste kinderkreten
       Opving in 't bezorgd gemoed?
     Die mij, als ik weende, suste,
     Traantjes van de wangen kuste,
       Die mij voedde met haar bloed?

     Moeder! wil het niet gelooven,
       Bij den hemel die mij ziet,
     Moeder! wil het niet gelooven,
       Neen, uw kind vergat u niet!

     'k Ben hier vèr van wat het leven
     Ginds ons zoets en schoons kan geven
       En 't genot van de eerste jeugd,
     Vaak geroemd en hoog geprezen,
     Kan wel hier mijn deel niet wezen:
      't Eenzaam harte kent geen vreugd.
     Steil en doornig zijn mijn paden,
       Onspoed drukt me diep ter-neer,
     En de last mij opgeladen
       Knelt me, en doet het hart me zeer...
     Laat het slechts mijn tranen tuigen,
       Als zoo menig moed'loos uur
       Me in den boezem der Natuur,
    't Hoofd zoo treurig neer doet buigen...

       Vaak, als mij de moed ontzonk,
     Is de zucht me schier ontvloden:
     "Vader! schenk me bij de dooden,
       "Wat het leven mij niet schonk!
     "Vader! geef me aan gene zijde,
       "Als de mond des doods mij kust,
     "Vader! geef me aan gene zijde
       "Wat ik hier niet smaakte... _Rust_!"

     Maar, bestervend op mijn lippen,
       Steeg de beê niet tot den Heer...
      'k Boog wel beî mijn knieën neer,
    'k Voelde wel een zucht me ontglippen,
       Maar het was: "_nog niet, o Heer!
       "Geef mij eerst mijn moeder weer!_"




VIERDE HOOFDSTUK


Voor ik verder ga, moet ik u zeggen dat de jonge Stern gekomen is. Het
is een aardig ventje. Hij schijnt vlug en bekwaam, maar ik geloof dat hij
_schwärmt_. Marie is dertien jaar. Zijn uitzet is heel netjes. Ik heb hem
aan 't kopijboek gezet, om zich te oefenen in den hollandschen stijl. Ik
ben benieuwd of er spoedig orders van Ludwig Stern zullen komen. Marie
zal een paar pantoffels voor hem borduren ... voor den jongen Stern,
meen ik. Busselinck & Waterman hebben achter 't net gevischt. Een
fatsoenlijk makelaar onderkruipt niet, dat zeg _ik_!

Den dag na dat kransje bij de Rosemeijers, die in suiker doen, riep ik
Frits, en gelastte hem mij dat pak van Sjaalman te brengen. Ge moet
weten, lezer, dat ik in mijn gezin zeer stipt ben op godsdienst en
zedelijkheid. Welnu, den vorigen avend, juist toen ik mijn eerste peer had
geschild, las ik op het gelaat van een der meisjes, dat er iets in dat
vers voorkwam, dat niet pluis was. Ikzelf had niet naar 't ding
geluisterd, maar ik had bemerkt dat Betsij haar broodje verkruimelde, en
dit was mij genoeg. Ge zult inzien, lezer, met iemand te doen te hebben,
die weet wat er in de wereld omgaat. Ik liet me dus door Frits dat
fraaie stuk van den laatsten avend voorleggen, en ik vond heel spoedig
den regel die Betsij's broodje verkruimeld had. Er wordt daar gesproken
van een kind dat aan de borst van de moeder ligt--dit kan er dóór--maar:
"dat ter-nauwer-nood aan den moederlijken schoot onttogen is" zie, dit
vond ik niet goed--om daarover te _spreken_, meen ik--en mijn vrouw ook
niet. Marie is dertien jaar. Van _kool_ of _ooievaars_ wordt bij ons aan
huis niet gesproken, ook niet van den _Volewijk_, maar zóó de zaken bij
den naam te noemen, vind ik onbehoorlijk, omdat ik zoo op zedelijkheid
gesteld ben. Ik deed Frits, die dat ding nu eenmaal "uitwendig wist"
zooals Stern dit noemt, beloven dat hij 't nooit weer opzeggen zou
--althans niet voor hij lid van _Doctrina_ wezen zal, omdat daar geen
jonge meisjes komen--en toen borg ik het in mijn lessenaar, het vers
meen ik. Maar ik moest weten of er niet meer in dat pak was, dat
aanstoot geven kon. Daar ging ik aan 't zoeken en bladeren. Alles lezen
kon ik niet, want ik vond er talen in, die ik niet verstond, maar zie,
daar viel mijn oog op een bundel: "_Verslag over de Koffikultuur in de
Residentie Menado_."

Mijn hart sprong op, omdat ik makelaar in koffi ben--_Lauriergracht, N°
37_--en _Menado_ is een goed merk. Dus die Sjaalman, die zulke
onzedelijke verzen maakte, had ook in koffi gewerkt. Ik zag nu 't pak met
een heel ander oog aan, en vond er stukken in, die ik wel niet alle
begreep, maar die werkelijk kennis van zaken aantoonden. Er waren staten,
opgaven, berekeningen met cijfers, waaraan geen rijm te bekennen was, en
alles was met zulk een zorg en nauwkeurigheid bewerkt, dat ik, ronduit
gezegd--want ik houd van de waarheid--op het denkbeeld kwam dat die
Sjaalman, als de derde klerk eens uitviel--wat gebeuren kan, daar hij oud
en stuntelig wordt--heel goed diens plaats zou kunnen innemen. Het
spreekt vanzelf dat ik eerst informatiën nemen zou naar eerlijkheid,
geloof en fatsoen, want ik neem niemand op 't kantoor, voor ik dáárvan
zeker ben. Dit is een vast principe van me. Gij hebt het gezien uit mijn
brief aan Ludwig Stern.

Ik wilde voor Frits niet weten dat ik eenig belang begon te stellen in
den inhoud van dat pak, en stuurde hem daarom weg. 't Werd mij inderdaad
duizelig, toen ik zoo den eenen bundel vóór, den anderen na, opnam, en
de opschriften las. Het is waar, er waren veel verzen onder, maar ik
vond veel nuttigs ook, en ik stond verbaasd over de verscheidenheid der
behandelde onderwerpen. Ik erken--want ik houd van de waarheid--dat ik,
die altijd in koffi gedaan heb, niet in staat ben de waarde van alles te
beoordeelen, maar, ook zonder deze beoordeeling, de lijst der opschriften
alleen was reeds kurieus. Daar ik u de geschiedenis van den Griek verteld
heb, weet ge reeds dat ik in mijn jeugd eenigszins ben gelatinizeerd
geworden, en hoezeer ik mij in korrespondentie onthoud van alle citaten
--wat op een makelaars kantoor ook niet te-pas komen zou--dacht ik echter
bij het zien van dat alles: _multa, non multum_. Of: _de omnibus aliquid,
de toto nihil_.

Maar dit was eigenlijk meer uit een soort van wrevel, en uit zekeren
aandrang om de geleerdheid die voor mij lag, in 't latijn aantespreken,
dan wel omdat ik het precies meende. Want, waar ik 't een of ander stuk
wat langer inzag, moest ik erkennen dat de schrijver me toescheen wel op
de hoogte van zijn taak te staan, en zelfs dat hij een groote soliditeit
in zijn redeneeringen aan den dag legde.

Ik vond daar verhandelingen en opstellen:

   _Over het_ SANSKRIT, _als moeder van de germaansche taaltakken_.

   _Over de strafbepalingen op kindermoord_.

   _Over den oorsprong van den adel_.

   _Over het verschil tusschen de begrippen_: ONEINDIGE TijD _en_:
   EEUWIGHEID.

   _Over de kansrekening_.

   _Over het boek van_ JOB. (Ik vond nog iets over _Job_, maar dat waren
   verzen.)

   _Over proteïne in de athmospherische lucht_.

   _Over de staatkunde van Rusland_.

   _Over de klinkletters_.

   _Over cellulaire gevangenissen_.

   _Over de oude stellingen omtrent het_: HORROR VACUI.

   _Over de wenschelijkheid der afschaffing van strafbepalingen op
   laster_.

   _Over de oorzaken van den opstand der Nederlanders tegen Spanje_,
   NIET _liggende in de begeerte naar godsdienstige of
   staatkundige vrijheid_.

   _Over het_ PERPETUUM MOBILE, _de cirkelkwadratuur en den wortel van
   wortellooze getallen_.

   _Over de zwaarte van het licht_.

   _Over den achteruitgang der beschaving sedert het ontstaan des
   Christendoms_. (Hè?)

   _Over de ijslandsche Mijthologie_.

   _Over den_ EMILE _van_ ROUSSEAU.

   _Over de Civiele Rechtsvordering, in zaken van koophandel_.

   _Over_ SIRIUS _als middelpunt van een zonnestelsel_.

   _Over Inkomende-Rechten als ondoeltreffend, onkiesch, onrechtvaardig,
   en onzedelijk_. (Daarvan had ik nooit iets gehoord.)

   _Over verzen als oudste taal_. (Dat geloof ik niet.)

   _Over witte mieren_.

   _Over het tegennatuurlijke van School-Inrichtingen_.

   _Over de prostitutie in het huwelijk_. (Dat is een schandelijk stuk.)

   _Over hijdraulische onderwerpen in verband met de rijstkultuur_.

   _Over het schijnbaar overwicht der westersche beschaving_.

   _Over kadaster, registratie en zegel_.

   _Over kinderboekjes, fabels en sprookjes_. (Dit wil ik wel eens
   lezen, omdat hij op waarheid aandringt.)

   _Over bemiddeling, in den handel_. (Dit bevalt me volstrekt niet. Ik
   geloof dat hij de makelaars wil afschaffen. Maar ik heb het toch
   ter-zijde gelegd, omdat er een-en-ander in voorkomt, dat ik gebruiken
   kan voor mijn boek.)

   _Over successierecht, een der beste belastingen_.

   _Over de uitvinding der kuisheid_. (Dit begrijp ik niet.)

   _Over vermenigvuldiging_. (Deze titel klinkt heel eenvoudig, maar er
   staat veel in dit stuk, waaraan ik vroeger niet gedacht had.)

   _Over zeker soort van geest der Franschen, een gevolg der armoede van
   hun taal_. (Dit laat ik gelden. Geestigheid en armoede ... hij kan
   het weten.)

   _Over het verband tusschen de romans_ van AUGUST LAFONTAINE _en de
   tering_. (Dit wil ik eens lezen, omdat er van dien _Lafontaine_
   boeken op zolder liggen. Maar hij zegt, dat de invloed zich eerst
   openbaart in het tweede geslacht. Mijn grootvader las niet.)

   _Over de macht der Engelschen buiten Europa_.

   _Over het Godsgericht in de middeleeuwen, en thans_.

   _Over de rekenkunde bij de Romeinen_.

   _Over armoede aan poëzie bij toonzetters_.

   _Over pietisterij, biologie en tafeldans_.

   _Over besmettelijke ziekten_.

   _Over den moorschen bouwtrant_.

   _Over de kracht der vooroordeelen, blijkbaar uit ziekten die door
   tocht veroorzaakt heeten te zijn_. (Heb ik het niet gezegd, dat de
   lijst kurieus was?)

   _Over de duitsche eenheid_.

   _Over de lengte op zee_. (Ik denk dat op zee alles wel even lang zal
   wezen als op 't land.)

   _Over de plichten van de Regeering omtrent publieke
   vermakelijkheden_.

   _Over de overeenstemming tusschen de schotsche en friesche talen_.

   _Over prozodie_.

   _Over de schoonheid der vrouwen te Nîmes en te Arles, met een
   onderzoek naar het stelsel van kolonisatie der Phoeniciërs_.

   _Over landbouwkontrakten op Java_.

   _Over het zuigvermogen van een nieuw-modelpomp_.

   _Over legitimiteit van dijnastien_.

   _Over de volksletterkunde in Javaansche rhapsoden_.

   _Over de nieuwe wijze van reven_.

   _Over de perkussie, toegepast op handgranaten_. (Dit stuk dateert van
   1847, dus van vóór Orsini.)

   _Over het begrip van eer_.

   _Over de apokriefe boeken_.

   _Over de wetten van_ SOLON, LijKURGUS, ZOROASTER _en_ CONFUCIUS.

   _Over de ouderlijke macht_.

   _Over_ SHAKESPEARE _als geschiedschrijver_.

   _Over de slavernij in Europa_. (Wat hij hiermee bedoelt, begrijp ik
   niet. Nu, zoo is er meer!)

   _Over schroefwatermolens_.

   _Over het souverein recht van gratie_.

   _Over de chemische bestanddeelen der ceijlonsche kaneel_.

   _Over de tucht op koopvaardijschepen_.

   _Over de opiumpacht op Java_.

   _Over de bepalingen omtrent het verkopen van gif_.

   _Over het doorgraven der landengten van Suez, en de gevolgen
   daarvan_.

   _Over de betaling, van landrenten in naturâ_.

   _Over de koffikultuur te Menado_. (Dit heb ik al genoemd.)

   _Over de scheuring van het romeinsche rijk_.

   _Over de_ GEMÜTHLICHKEIT _der Duitschers_.

   _Over de skandinavische_ EDDA.

   _Over den plicht van Frankrijk, om in den indischen Archipel zich een
   tegenwicht tegen Engeland te verschaffen_. (Dit was in 't fransch, ik
   weet niet waarom?)

   _Over het azijn maken_.

   _Over de vereering van_ SCHILLER _en_ GÖTHE _in den duitschen
   middenstand_.

   _Over de aanspraken van den mensch op geluk_.

   _Over het recht van opstand bij onderdrukking_. (Dit was in 't
   javaansch. Ik ben dien titel eerst later te weten gekomen.)

   _Over ministerieele verantwoordelijkheid_.

   _Over eenige punten in de krimineele rechtsvordering_.

   _Over het recht van een volk, te eischen dat de opgebrachte belasting
   ten-zijnen-behoeve worde aangewend_. (Dat was weer in 't javaansch.)

   _Over de dubbele_ A _en de grieksche_ ETA.

   _Over het bestaan van een onpersoonlijken God in de harten der
   menschen_. (Een infame leugen!)

   _Over den stijl_.

   _Over een konstitutie voor het Rijk INSULINDE_. (Ik heb nooit van dat
   Rijk gehoord.)

   _Over het gebrek aan ephelkustiek in onze taalregels_.

   _Over pedanterie_. (Ik geloof dat dit stuk met veel kennis van zaken
   geschreven is.)

   _Over de verplichting van Europa aan de Portugezen_.

   _Over boschgeluiden_.

   _Over brandbaarheid van water_. (Ik denk dat hij sterk water bedoelt.)

   _Over de melkzee_. (Ik heb daarvan nooit gehoord. Het schijnt iets in
   de nabijheid van Banda te zijn.)

   _Over zieners en profeten_.

   _Over elektriciteit als beweegkracht, zonder week ijzer_.

   _Over ebbe en vloed der beschaving_.

   _Over epidemisch bederf in staathuishoudingen_.

   _Over bevoorrechte Handelmaatschappijen_. (Hierin komt een-en-ander
   voor, dat ik noodig heb voor mijn boek.)

   _Over etijmologie als hulpbron bij ethnologische studien_.

   _Over de vogelnestklippen aan de javasche Zuidkust_.

   _Over de plaats waar de dag aanvangt_. (Dit begrijp ik niet.)

   _Over persoonlijke begrippen als maatstaf der verantwoordelijkheid in
   de zedelijke wereld_. (Bespottelijk! Hij zegt dat ieder zijn eigen
   rechter moet wezen. Waar zou dat heen?)

   _Over galanterie_.

   _Over den versbouw der Hebreën_.

   _Over de_ CENTURij OF INVENTIONS _van den Markies van Worcester_.

   _Over de niet-etende bevolking van het eiland Rotti bij Timor_. (Het
   moet daar goedkoop leven zijn.)

   _Over het menschen-eten der Battah's, en het koppensnellen der
   Alfoeren_.

   _Over het wantrouwen op de publieke zedelijkheid_. (Hij wil, geloof ik,
   de slotenmakers afschaffen. Ik ben er tegen.)

   _Over_ "het recht" _en de_ "rechten."

   _Over_ BÉRANGER _als wijsgeer_. (Dit begrijp ik weer niet)

   _Over den afkeer der Maleiers van den Javaan_.

   _Over de onwaarde van het onderwijs op de zoogenaamde hoogescholen_.

   _Over den liefdeloozen geest onzer voorouders, blijkbaar uit hun
   begrippen omtrent God_. (Alweer een goddeloos stuk!)

   _Over den samenhang der zintuigen_. ('t Is waar, toen ik hem zag,
   rook ik rozenolie.)

   _Over den puntwortel van den koffiboom_. (Dit heb ik ter-zij gelegd
   voor mijn boek.)

   _Over gevoel, gevoeligheid_, SENSIBLERIE, EMPFINDELEI, _enz_.

   _Over het verwarren van Mijthologie en Godsdienst_.

   _Over de saguweer in de Molukken_.

   _Over de toekomst van den nederlandschen handel_. (Dit is eigenlijk 't
   stuk dat me bewogen heeft, mijn boek te schrijven. Hij zegt dat er niet
   altijd zulke groote koffiveilingen zullen gehouden worden, en ik leef
   voor mijn vak.)

   _Over Genesis_. (Een infaam stuk!)

   _Over de geheime genootschappen der Chinezen_.

   _Over het teekenen als natuurlijk schrift_. (Hij zegt dat een
   pasgeboren kind teekenen kan!)

   _Over waarheid in poëzie_. (Wel zeker!)

   _Over de impopulariteit der rijst pelmolens op Java_.

   _Over het verband tusschen Poëzie en mathematische wetenschappen_.

   _Over de Wajangs der Chinezen_.

   _Over den prijs van de Java-koffi_. (Dit heb ik ter-zij gelegd.)

   _Over een europeesch muntstelsel_.

   _Over besproejing van gemeene velden_.

   _Over den invloed van de vermenging, van rassen op den geest_.

   _Over evenwicht in den handel_. (Hij spreekt daarin van wisselagio. Ik
   heb het ter-zij gelegd voor mijn boek.)

   _Over het standhouden van aziatische gewoonten_ (Hij beweert dat _Jezus_
   een tulband droeg.)

   _Over de denkbeelden van_ MALTHUS _omtrent het cijfer der bevolking,
   in verband met de onderhoudsmiddelen_.

   _Over de oorspronkelijke bevolking van Amerika_.

   _Over de havenhoofden te Batavia, Samarang en Soerabaja_.

   _Over bouwkunde, als uitdrukking van denkbeelden_.

   _Over de verhouding der europesche ambtenaren tot de Regenten op
   Java_. (Hiervan komt een-en-ander in mijn boek.)

   _Over het wonen in kelders, te Amsterdam_.

   _Over de kracht der dwaling_.

   _Over de werkeloosheid van een Opperwezen, bij volmaakte
   natuurwetten_.

   _Over het zoutmonopolie op Java_.

   _Over de wormen in den sagopalm_. (Die worden, zegt hij, gegeten ...
   bah!)

   _Over de Spreuken, den Prediker, het Hooglied, en de_ PANTOENS _der
   Javanen_.

   _Over het_ JUS PRIMI OCCUPANTIS.

   _Over de armoede der schilderkunst_.

   _Over de onzedelijkheid van het hengelen_. (Wie heeft ooit daarvan
   gehoord?)

   _Over de misdaden der Europeërs buiten Europa_.

   _Over de wapenen der zwakkere diersoorten_.

   _Over het_ JUS TALIONIS. (Alweer een infaam stuk! Daarin kwam een
   gedicht voor, dat ik zeker allerschandelijkst zou gevonden hebben, als
   ik 't uitgelezen had.)[5]

En dit was nog niet alles! Ik vond, om van de verzen niet te spreken--er
waren er in velerlei talen--een aantal bundeltjes waaraan het opschrift
ontbrak, romancen in het maleisch[6] krijgszangen in het javaansch, en
wat niet al! Ook vond ik brieven, waarvan velen in talen die ik niet
verstond. Sommigen waren aan hem geschreven, of liever het waren slechts
afschriften, doch hij scheen daarmee zeker plan te hebben, want alles was
door andere personen geteekend voor: _gelijkluidend met het oorspronkelijke_.
[7] Dan vond ik nog uittreksels uit dagboeken, aanteekeningen en losse
gedachten ... sommigen werkelijk heel los.

Ik had, zooals ik reeds zeide, eenige stukken ter-zij gelegd, omdat ze mij
toeschenen in mijn vak te-pas te komen, en voor mijn vak leef ik. Maar ik
moet erkennen dat ik met de rest verlegen was. Hem het pak terugzenden,
kon ik niet, want ik wist niet waar hij woonde. Het was nu eenmaal open.
Ik kon niet loochenen dat ik 't had ingezien, en dit zou ik ook niet
gedaan hebben, omdat ik zoo van de waarheid houd. Ook gelukte 't me niet
het weer zóó te sluiten dat er van 't openen niets blijken kon. Bovendien
mag ik niet ontveinzen dat eenige stukken die over koffi handelden, mij
belang inboezemden, en dat ik gaarne daarvan gebruik maken zou. Ik las
dagelijks hier-en-daar eenige bladzijden, en ik kwam hoe langer hoe
meer--Frits zegt: "_hoe langs zoo meer_" maar dit doe ik niet--_hoe_
meer, zeg ik, tot de overtuiging dat men makelaar in koffi moet wezen,
om zóó juist te weten te komen wat er in de wereld omgaat. Ik ben
overtuigd dat de Rosemeijers, die in suiker doen, nooit zoo-iets onder
de oogen hebben gehad.

Nu vreesde ik dat die Sjaalman op-eens weer voor me zou staan, en dat hij
me weer iets te zeggen hebben zou. Het begon me nu te spijten dat ik dien
avend de Kapelsteeg was ingegaan, en ik zag in, dat men nooit den
fatsoenlijken weg verlaten moet. Natuurlijk had hij mij om geld gevraagd, en
van zijn pak gesproken. Ik had hem misschien iets gegeven, en als hij mij
dan den volgenden dag die massa schrijverij had toegezonden, ware het mijn
wettig eigendom geweest.[8] Ik zou dan de tarwe hebben kunnen scheiden
van het kaf, ik had er de nummers uitgehouden, die ik noodig had voor
mijn boek, en de rest verbrand, of in de papiermand geworpen, hetgeen ik
nu niet doen kon. Want als hij terugkwam, zou ik het moeten leveren, en
hij, ziende dat ik belang stelde in een paar stukken van zijn hand, zou
zeker te veel daarvoor vorderen. Niets geeft den verkooper meer
overwicht, dan de ontdekking dat de kooper om zijn waar verlegen is. Zulk
een pozitie wordt dan ook door een koopman die zijn vak verstaat, zooveel
mogelijk vermeden.

Een ander denkbeeld--ik sprak er reeds van--dat bewijzen moge hoe
ontvankelijk het bezoeken van de beurs iemand laten kan voor
menschlievende indrukken, was dit. Bastiaans--dit is de derde bediende
die zoo oud en stuntelig wordt--was den laatsten tijd, van de dertig
dagen zeker geen vijf-en-twintig binnen geweest, en àls hij aan 't kantoor
komt, doet hij nog dikwijls zijn werk slecht. Als eerlijk man ben ik
tegenover de firma--_Last & Co_, sedert de Meijers er uit zijn--verplicht
te zorgen dat ieder zijn werk doe, en ik mag niet uit verkeerd begrepen
medelijden of overgevoeligheid, het geld van de firma wegwerpen. Zóó is
mijn principe. Ik geef liever dien Bastiaans uit mijn eigen zak een
driegulden, dan dat ik voortga hem de zevenhonderd gulden 's jaars
uittebetalen die hij niet meer verdient. Ik heb uitgerekend dat die man
sedert vier-en-dertig jaren, aan inkomen--zoo van _Last & Co_, als
vroeger van _Last & Meijer_, maar de Meijers zijn er uit--de som van bijna
vijftien duizend gulden genoten heeft, en dit is voor een burgerman een
aardig sommetje. Er zijn er weinig in dien stand, die zooveel bezitten.
Recht tot klagen heeft hij dus niet. Ik ben op deze berekening gekomen
door dat stuk van Sjaalman over de multiplikatie.

Die Sjaalman schrijft een goede hand, dacht ik. Bovendien, hij zag er
armoedig uit, en wist niet hoe laat het was ... hoe zou 't wezen, dacht
ik, als ik hem de plaats van Bastiaans gaf? Ik zou hem in dat geval
zeggen dat hij mij "m'nheer" moest noemen, maar dit zou hijzelf wel
begrijpen, want een bediende kan toch zijn patroon niet bij den naam
aanspreken, en hij ware misschien voor zijn leven geholpen. Hij zou kunnen
beginnen met vier- of vijfhonderd gulden--onze Bastiaans heeft ook lang
gewerkt voor hij tot zevenhonderd opklom--en ik had een goede daad
gedaan. Ja, met driehonderd gulden zou hij wel kunnen beginnen, want daar
hij nooit in zaken geweest is, zou hij de eerste jaren als leertijd kunnen
beschouwen, wat dan ook billijk is, want hij kan zich niet gelijk-stellen
met menschen die veel gewerkt hebben. Ik ben zeker dat hij met tweehonderd
gulden tevreden zou zijn. Maar ik was niet gerust over zijn gedrag ... hij
had een sjaal om. En bovendien, ik wist niet waar hij woonde.

Een paar dagen daarna, waren de jonge Stern en Frits te zamen op een
boekverkooping geweest in _het Wapen van Bern_.[9] Ik had Frits verboden
iets te koopen, maar Stern, die ruim zakgeld heeft, kwam met eenige
prullen t'huis. Dit is zijn zaak. Doch zie, daar vertelde Frits dat hij
Sjaalman gezien had, die bij de verkooping geëmploieerd scheen. Hij had de
boeken uit de kasten genomen, en die op de lange tafel voortgeschoven
naar den afslager. Frits zei dat hij zeer bleek zag, en dat een heer die
daar het opzicht scheen te hebben, hem bekeven had, omdat hij een paar
jaargangen van de _Aglaia_ had laten vallen, wat ik dan ook zeer onhandig
vind, want dit is een allerliefste verzameling van dames handwerken. Marie
heeft het samen met de Rosemeijers, die in suiker doen. Ze knoopt er uit ...
uit de _Aglaia_ meen ik. Maar onder dat kijven had Frits gehoord dat hij
vijftien stuivers daags verdiende. "Denk je dat ik van plan ben vijftien
stuivers daags aan jou weg te gooien?" had die heer gezegd. Ik rekende uit,
dat vijftien stuivers daags--ik denk dat de zon-en feestdagen niet meetellen,
anders had hij een maand of jaargeld genoemd--tweehonderd vijf-en-twintig
gulden 's jaars uitmaken. Ik ben snel in mijn besluiten--als men zoo lang
in zaken is, weet men altijd terstond wat men te doen heeft--en den volgenden
morgen vroeg was ik bij Gaafzuiger. Zoo heet de boekhandelaar die de
verkooping gehouden had. Ik vroeg naar den man die de _Aglaia_ had laten
vallen.

--Die heeft zijn congé, zei Gaafzuiger. Hij was lui, pedant en ziekelijk.

Ik kocht een doosjen ouwels, en besloot terstond het met onzen Bastiaans
nog wat aantezien. Ik kon er niet toe besluiten, een oud man zoo op-straat
te zetten. Streng, maar, waar het wezen kan, zachtmoedig, is altijd mijn
principe geweest. Ik verzuim echter nooit, iets te vernemen wat te-pas kan
komen in de zaken, en daarom vroeg ik aan Gaafzuiger waar die Sjaalman
woonde? Hij gaf mij 't adres, en ik schreef het op.

Ik peinsde gedurig over mijn boek, maar daar ik van waarheid houd, moet
ik ronduit zeggen dat ik niet wist, hoe ik 't daarmee zou aanleggen. Eén
ding staat vast: de bouwstoffen die ik in Sjaalman's pak gevonden had,
waren belangrijk voor de makelaars in koffi. De vraag was maar, hoe ik
handelen moest om die bouwstoffen behoorlijk te schiften en bij-een te
brengen. Ieder makelaar weet van hoeveel gewicht een goede sorteering
der kavelingen is.

Maar ... schrijven--buiten de korrespondentie met de principalen--ligt
zoo niet in mijn kring, en toch voelde ik dat ik schrijven moest, omdat
misschien de toekomst van 't vak er van afhangt. De inlichtingen die ik
in de bundels van Sjaalman vond, zijn niet van dien aard, dat _Last & Co_
het nut daarvan voor zich alleen kunnen houden. Als dit zoo ware,
begrijpt ieder dat ik niet de moeite zou nemen een boek te laten drukken
dat Busselinck & Waterman ook te lezen krijgen, want wie een konkurrent
op den weg helpt, is een gek. Dit is een vast principe van me. Neen, ik
zag in dat er een gevaar dreigt, dat de heele koffimarkt bederven zou,
een gevaar dat alleen door de vereende krachten van alle makelaars kan
worden afgeweerd, en zelfs is 't mogelijk dat deze krachten daartoe niet
eens voldoende zijn, en dat ook de suikerraffinadeurs--Frits zegt:
_raffineurs_, maar ik schrijf _nadeurs_. Dit doen de Rosemeijers ook, en
die _doen_ in suiker. Ik weet wel dat men zegt: _geraffineerde_ schelm,
en niet: _geraffinadeerde_ schelm, maar dit is omdat ieder die met
schelmen te doen heeft, zich zoo kort mogelijk van de zaak afhelpt--dat
ook de raffinadeurs dan, en de handelaren in indigo er bij noodig zullen
wezen.

Als ik zoo al schrijvende nadenk, komt het me voor, dat zelfs de
scheepsreederijen er eenigszins in betrokken zijn, en de koopvaardijvloot
... zeker, dit is waar! En de zeilenmakers ook, en de minister van
finantien, en de armbesturen, en de andere ministers, en de pasteibakkers,
en de galanteriekramers, en de vrouwen, en de scheepsbouwmeesters, en de
groothandelaars, en die in 't klein verkoopen, en de huisbewaarders, en
de tuinluî.

En--zonderling toch, hoe de gedachten onder 't schrijven in iemand opkomen
--mijn boek gaat ook de molenaars aan, en de dominees, en hen die Hollowaij-
pillen verkoopen, en de likeurstokers, en de pannenbakkers, en de menschen
die van staatsschuld leven, en de pompenmakers, en de touwslagers, en de
wevers, en de slachters, en de klerken op een makelaarskantoor, en de
aandeelhouders van de Nederlandsche Handelmaatschappij, en eigenlijk, wel
beschouwd, alle anderen ook.

En den koning ook ... ja, den Koning vooral!

Mijn boek _moet_ de wereld in. Hiertegen is niets te doen! Laat dan
Busselinck & Waterman het ook te lezen krijgen ... afgunst is mijn zaak
niet. Maar knoeiers en onderkruipers zijn ze, dit zeg _ik_! Ik heb 't
vandaag nog aan den jongen Stern gezegd, toen ik hem in _Artis_
introduceerde. Hij mag 't gerust schrijven aan zijn vader.

Zoo zat ik dan voor een paar dagen nog vreeselijk in den brand met mijn
boek, en zie, Frits heeft mij op den weg geholpen. Ik heb dit hemzelf
niet gezegd, omdat ik niet goed vind, iemand te laten merken dat men
verplichting aan hem heeft--dit is een principe van me--maar wáár is
het. Hij zei dat Stern zoo'n knappe jongen was, dat hij zulke snelle
vorderingen in de taal maakte, en dat hij duitsche verzen van Sjaalman
in 't hollandsch vertaald had. Ge ziet, de verkeerde wereld was in mijn
huis: de _Hollander_ had in 't duitsch geschreven, en de _Duitscher_
vertaalde in 't hollandsch. Als ieder zich bij zijn eigen taal had
gehouden, zou er moeite gespaard zijn. Maar, dacht ik, als ik mijn boek
door dien Stern schrijven liet? Als ik er wat bij te voegen heb, schrijf
ikzelf van-tijd tot-tijd een hoofdstuk. Frits kan ook helpen. Hij heeft een
lijstje van woorden die met twee _e_'s geschreven worden, en Marie kan
alles in 't net schrijven. Dit is met-één voor den lezer een waarborg
tegen alle onzedelijkheid. Want dit begrijpt ge toch, dat een fatsoenlijk
makelaar aan zijn dochter niets in handen geven zal, wat niet strookt met
zeden en fatsoen.

Ik heb toen de beide jongens over mijn plan gesproken, en ze vonden het
goed. Alleen scheen Stern, die een tint van letterkunde over zich
heeft--zooals veel Duitschers--stem te willen hebben in de wijze van
uitvoering. Dit beviel me nu wel niet zeer, maar omdat de voorjaarsveiling
op-hand is, en ik van Ludwig Stern nog geen orders heb, wilde ik hem niet
te sterk kontrarieeren. Hij zei dat: "als de borst hem gloeide van gevoel
voor het ware en schoone, geen macht ter-wereld hem beletten kon de tonen
aanteslaan, die met zulk een gevoel overeenstemmen, en dat hij veel liever
zweeg, dan zijn woorden omklemd te zien door de onteerende kluisters der
alledaagsheid."--Frits zegt: _scheid_, maar dit doe ik niet. 't Woord is
lang genoeg zoo.--Ik vond dit nu wel heel gek van Stern, maar mijn vak gaat
me vóór alles, en de Oude is een goed huis. We stelden dus vast:

   1° Dat hij alle weken een paar hoofdstukken zou leveren voor mijn boek.

   2° Dat ik in zijn geschrijf niets zou veranderen.

   3° Dat Frits de taalfouten verbeteren zou.

   4° Dat ik nu-en-dan een hoofdstuk schrijven zou, om aan 't boek een
   soliede voorkomen te geven.

   5° Dat de titel zou wezen: _de koffiveilingen der Nederlandsche
   Handelmaatschappij_.

   6° Dat Marie het net afschrift zou maken voor den druk, maar dat men
   geduld met haar hebben zou, als de wasch kwam.

   7° Dat de afgewerkte hoofdstukken elke week op den krans zouden
   worden voorgelezen.

   8° Dat alle onzedelijkheid zou worden vermeden.

   9° Dat mijn naam niet op den titel zou staan, omdat ik makelaar ben.

   10° Dat Stern een _duitsche_, een _fransche_, en een _engelsche_
   vertaling van mijn boek zou mogen uitgeven, omdat--zoo beweerde
   hij--zulke werken beter in 't buitenland worden begrepen dan bij ons.

   11° (_Hierop drong, Stern zeer sterk aan_) Dat ik Sjaalman een riem
   papier, een gros pennen, en een kruikjen inkt zenden zou.

Ik nam met alles genoegen, want er was groote haast bij mijn boek. Stern
had den volgenden dag zijn eerste hoofdstuk gereed, en ziedaar, lezer,
de vraag beantwoord, hoe 't komt dat een makelaar in koffi--_Last & Co,
Lauriergracht N° 37_--een boek schrijft, dat op een roman gelijkt.

Nauwelijks echter was Stern aan zijn werk begonnen, of hij stuitte op
moeielijkheden. Buiten de zwarigheid om uit zooveel bouwstoffen het
noodige uittezoeken en te rangschikken, kwamen er gedurig in de
handschriften woorden en uitdrukkingen voor, die hij niet begreep, en die
ook mij vreemd waren. Het was meestal javaansch of maleisch. Ook waren
hier-en-daar verkortingen aangebracht, die moeielijk te ontcijferen waren.
Ik zag in, dat we Sjaalman noodig hadden, en daar ik het voor een jong
mensch niet goed vind, dat hij verkeerde konnexien aanknoopt, wilde ik
noch Stern noch Frits daarheen zenden. Ik nam suikergoed mee, dat
overgebleven was van den laatsten krans-avend--want ik denk altijd aan
alles--en ik zocht hem op. Schitterend was zijn verblijf niet, maar de
gelijkheid voor alle menschen, dus ook wat hun woningen aangaat, is een
hersenschim. Hijzelf had dit gezegd in zijn verhandeling over de
aanspraken op geluk. Bovendien, ik houd niet van menschen die altijd
ontevreden zijn.

Het was in de Lange-leidsche-dwarsstraat, op een achterkamer. In 't
onderhuis woonde een uitdrager die allerlei dingen verkocht, kopjes,
schotels, meubels, oude boeken, glaswerk, portretten van Van Speijk, en
zoo al meer. Ik was zeer bang iets te breken, want in zoo'n geval
vorderen de menschen altijd meer geld voor de zaken, dan ze waard zijn.
Een klein meisje zat op de stoep, en kleedde haar pop aan. Ik vroeg of
m'nheer Sjaalman daar woonde? Ze liep weg, en de moeder kwam.

--Ja, die woont hier, meneer. Gaat uwee maar de trap op, na 'et eerste
pertaal, en dan de trap na 'et tweede pertaal, en dan nog 'en trap, en
dan is uwee-d-er, want uwe komt er vanzelf. Mijntje, ga 'es eefe segge
datter 'en heer is. Wie kanse segge, dat er is, meneer?

Ik zei dat ik m'nheer Droogstoppel was, makelaar in koffi, van de
Lauriergracht, maar dat ik mezelf wel zou aandienen. Ik klom zoo hoog
als gezegd was, en hoorde in het derde portaal een kinderstem zingen:
_strakjes komt vader, die zoete papa_. Ik klopte, en de deur werd
geopend door een vrouw of dame--ik weet zelf niet recht wat ik van haar
maken moest. Ze zag zeer bleek. Haar trekken droegen sporen van
vermoeidheid, en deden me denken aan mijn vrouw als de wasch beredderd
is. Ze was gekleed in een wit lang hemd, of jak zonder schoot, dat haar
tot de knieën hing, en aan de voorzijde met een zwart speldje was
vastgemaakt. In plaats van een behoorlijke japon of rok, droeg ze
daaronder een stuk donker gebloemd lijnwaad, dat eenige malen om het lijf
gewikkeld scheen, en hare heupen en knieën vrij nauw omsloot. Er was geen
spoor van plooien, wijdte of omvang, zooals dit bij een vrouw toch
behoort. Ik was blij dat ik Frits niet gezonden had, want haar kleeding
kwam me zeer onkiesch voor, en het vreemde daarvan werd nog verhoogd
door de losheid waarmee ze zich bewoog, als vond ze zich heel goed zoo.
Het mensch scheen volstrekt niet te weten dat ze er niet uitzag als
andere vrouwen. Ook kwam het me voor, dat ze volstrekt niet verlegen was
over mijn komst. Ze verborg niets onder de tafel, verschoof de stoelen
niet, en deed niets van wat toch het gebruik is, als er een vreemdeling
komt van een deftig voorkomen.

Ze had, als een Chinesche, de haren achterover gekamd, en die achter het
hoofd in een soort van strik of knoop saamgebonden. Later heb ik
vernomen dat haar kleeding een soort van _indische dracht_ is, die ze
daar-te-lande _sarong_ en _kabaai_ noemen, maar ik vond het heel leelijk.

--Is u juffrouw Sjaalman? vroeg ik.

--Wien heb ik de eer te spreken? zeide zij, en wel op een toon waarin
iets lag, alsof ook ik wat _eer_ had moeten brengen in mijn vraag.

Nu, van komplimenten houd ik niet. Met een principaal is dit wat anders,
en ik ben te lang bij de zaken, om mijn wereld niet te kennen. Maar om
daar veel omslag te verkoopen op een derde verdieping, vond ik niet
noodig. Ik zei dus kort-af, dat ik m'nheer Droogstoppel was, makelaar in
koffi, _Lauriergracht, N° 37_, en dat ik haar man spreken wilde. Wel ja,
waarom zou ik omslag maken?

Ze wees mij een matten stoeltjen aan, en nam een klein meisje op den
schoot, dat op den grond zat te spelen. De kleine jongen dien ik had
hooren zingen, zag me strak aan, en bekeek me van 't hoofd tot de
voeten. Die scheen ook volstrekt niet verlegen! Het was een knaapje van
een jaar of zes, ook al vreemd gekleed. Zijn wijd broekje reikte
ter-nauwernood tot de helft van de dij, en de beentjes waren bloot van
daar tot aan den enkel. Heel indecent, vind ik. "Kom je om papa te
spreken?" vroeg hij op-eens, en ik begreep terstond dat de opvoeding van
dat knaapje veel te wenschen overliet, anders had hij: "komt u" gezegd.
Maar omdat ik met mijn houding verlegen was, en wel wat praten wilde,
antwoordde ik:

--Ja, kereltje, ik kom om je papa te spreken. Zou hij spoedig komen, denk
je?

--Dat weet ik niet. Hij is uit, en zoekt geld om een verfdoos voor me te
koopen. (Frits zegt: _verwdoos_, maar dit doe ik niet. _Verf_ is _verf_,
en geen _verw_.)

--Stil, mijn jongen, zei de vrouw. Speel wat met je prenten of met de
chinesche speeldoos.

--Je weet immers dat die m'nheer gister alles heeft meegenomen.

Ook zijn moeder noemde hij: _je_, en er scheen een "heer" geweest te zijn,
die alles "meegenomen had" ... een vroolijk bezoek! De vrouw scheen ook
niet opgeruimd, want ter-sluik wischte zij haar oog af, terwijl zij 't
kleine meisje bij haar broertje bracht. "Dáár, zeide zij, speel wat met
Nonni." Een rare naam. En dit deed hij.

--Wel juffrouw, vroeg ik, verwacht u spoedig uw man?

--Ik kan 't niet bepalen, antwoordde zij.

Daar liet op-eens de kleine jongen, die met zijn zusje _schuitjevaren_
gespeeld had, deze in den steek, en vroeg mij:

--M'nheer, waarom zeg je tegen mama: _juffrouw_?

--Hoe dan, kereltje, zei ik, wat moet ik dan zeggen?

--Wel ... zooals andere menschen! De _juffrouw_ is beneden. Ze verkoopt
schotels en priktollen.

Nu ben ik makelaar in koffi--_Last & Co, Lauriergracht, N° 37_--we zijn
met ons dertienen op 't kantoor, en als ik Stern meereken, die geen
salaris ontvangt, zijn er veertien. Welnu, _mijn_ vrouw is: _juffrouw_, en
moest ik nu tegen dàt mensch: _mevrouw_ zeggen? Dit ging toch niet!
Ieder moet in zijn stand blijven, en wat meer is, gister hadden de
deurwaarders den boel weggehaald. Ik vond mijn: _juffrouw_ dus wèl, en
bleef er bij.

Ik vroeg waarom Sjaalman zich niet bij mij had aangemeld om zijn pak terug
te halen? Ze scheen er van te weten, en zei, dat zij op-reis waren
geweest, en wel naar Brussel. Dat hij daar voor de _Indépendance_ gewerkt
had, maar dat hij er niet had kunnen blijven, omdat zijn artikels oorzaak
waren dat het blad aan de fransche grenzen zoo dikwijls werd afgewezen.
Dat ze sedert eenige dagen in Amsterdam teruggekeerd waren, omdat
Sjaalman hier een betrekking zou krijgen ...

--Zeker bij Gaafzuiger? vroeg ik.

Ja, dat was het! Maar dit was tegengeloopen, zeide zij. Nu, hiervan wist
ik meer dan zijzelf. Hij had de _Aglaia_ laten vallen, en was lui, pedant
en ziekelijk ... precies, dáárom was hij weggejaagd.

--En, ging ze voort, dat hij zeker dezer dagen bij mij komen zou, en
misschien wel juist naar mij toe was, om antwoord te vragen op 't verzoek
dat hij mij gedaan had.

Ik zei dat Sjaalman maar eens komen zou, maar dat hij niet moest schellen,
want dit is zoo lastig voor de meid. Als hij wat wachtte, zei ik, zou de
deur wel eens opengaan, als er iemand uit moest. En toen ging ik heen, en
nam mijn bruidsuikers weer mee, want, ronduit gezegd, het beviel me daar
niet. Ik voelde me niet op mijn gemak. Een makelaar is toch geen kruier,
dunkt me, en ik beweer dat ik er fatsoenlijk uitzie. Ik had mijn jas met
bont aan, en toch zat ze daar zoo eenvoudig, en praatte zoo kalm met haar
kinderen, alsof ze alleen was. Bovendien ze scheen geschreid te hebben, en
ontevreden menschen kan ik niet verdragen. Ook was 't er koud en ongezellig
--zeker omdat de boel weggehaald was--en ik houd veel van gezelligheid in
een kamer. Onder het naar-huis gaan besloot ik het met Bastiaans nog eens
aantezien, omdat ik niet gaarne iemand op-straat zet.

Nu volgt de eerste week van Stern. Het spreekt vanzelf dat er veel in
voorkomt, dat mij niet bevalt. Maar ik moet me houden aan artikel _twee_,
en de Rosemeijers hebben 't goed gevonden. Ik geloof, dat ze Stern in de
hoogte steken, omdat hij een oom heeft te Hamburg die in suiker doet.

Sjaalman was er inderdaad geweest. Hij had Stern gesproken, en aan dezen
eenige woorden en zaken uitgelegd, die hij niet begreep. Die Stern niet
begreep, meen ik. Ik verzoek nu den lezer de volgende hoofdstukken
doortebijten, dan beloof ik naderhand weer iets van meer solieden aard,
van _mij_, Batavus Droogstoppel, makelaar in koffi: _Last & Co,
Lauriergracht, N° 37_.




VijFDE HOOFDSTUK


Er was des morgens te tien ure een ongewone beweging op den grooten weg
die de afdeeling _Pandeglang_ verbindt met _Lebak_[10] "Groote weg" is
misschien wat veel gezegd voor 't breed voetpad dat men, uit beleefdheid
en bij-gebrek aan beter, de "weg" noemde. Maar als men met een vierspannig
rijtuig vertrok van _Serang_, de hoofdplaats der residentie _Bantam_, met
het voornemen zich te begeven naar _Rangkas-Betoeng_, de nieuwe hoofdplaats
van 't _Lebaksche_, kon men nagenoeg zeker zijn, te-eeniger-tijd daar
aantekomen. 't Was dus een weg. Wel bleef men gedurig steken in den modder,
die in de _Bantamsche_ laaglanden zwaar, kleierig en klevend is, wel was
men telkens genoodzaakt de hulp interoepen van de bewoners der naastbij
gelegen dorpen--ook al waren ze niet zéér nabij, want de dorpen zijn niet
menigvuldig in die streken--maar als men er dan eindelijk in geslaagd was,
een twintigtal landbouwers uit den omtrek bij-een te krijgen, duurde het
gewoonlijk niet zeer lang, voor men paard en wagen weder op vasten grond
had gebracht. De koetsier klapte met de zweep, de loopers--in Europa zou
men, geloof ik, zeggen "palfreniers" of liever, er bestaat in Europa niets
wat met deze loopers overeenkomt--die onvergelijkbare loopers dan, met hun
korte dikke zweepjes, huppelden weer aan de zijde van het vierspan, kreschen
onbeschrijfelijke geluiden, en sloegen de paarden ter-aanmoediging onder
den buik. Zóó hoste men dan eenigen tijd voort, tot het verdrietig oogenblik
weer daar was, dat men tot over de assen wegzonk in den modder. Dan begon
het geroep om hulp op-nieuw. Men wachtte geduldig tot die hulp kwam, en ...
sukkelde verder.

Dikwijls, als ik dien weg langs ging, was 't mij als zou ik hier of daar
een wagen vinden met reizigers uit de vorige eeuw, die in den modder
gezakt, en vergeten waren. Maar dit is me nooit voorgekomen. Ik
veronderstel dus dat allen die ooit dezen weg langs kwamen, eindelijk zijn
aangeland waar ze wezen wilden.

Men zou zich zeer vergissen, wanneer men zich van den geheelen grooten
weg op Java, een denkbeeld vormde naar den maatstaf van dien weg in
't _Lebaksche_. De eigenlijke heirbaan met zijn vele zijtakken, die de
maarschalk Daendels met groote opoffering van volk deed aanleggen[11]
is inderdaad een prachtig stuk werks, en men staat verbaasd over de
geestkracht van den man die, ondanks alle bezwaren welke zijn benijders
en tegenstanders in 't moederland hem in den weg legden, den onwil der
bevolking en de ontevredenheid der hoofden durfde trotsen, om iets
tot-stand te brengen, dat thans nog de bewondering van iederen bezoeker
opwekt en verdient.

Geen paardenposterij dan ook in Europa--zelfs niet in Engeland, Rusland
of Hongarije--kan met die op Java worden gelijk gesteld. Over hooge
bergruggen, langs diepten die u doen ijzen, vliegt de zwaar bepakte
reiswagen in één galop voort. De koetsier zit als op den bok genageld,
uren, ja, gansche dagen achtereen, en zwaait de zware zweep met ijzeren
arm. Hij weet juist te berekenen waar en hoeveel hij de hollende paarden
moet inhouden, om na vliegend dalen van een berghelling, ginds aan
dien hoek ...

--Mijn God, de weg is ... weg! We gaan in een afgrond, gilt de onervaren
reiziger, daar is geen weg ... daar is de diepte!

Ja, zoo schijnt het. De weg kromt zich, en juist als één galopsprong
verder, vasten grond zou doen verliezen aan 't voorspan, wenden zich de
paarden, en slingeren het voertuig den hoek om. Ze vliegen de berghoogte
op, die ge een oogenblik vroeger niet zaagt, en ... de afgrond ligt
achter u.

Er zijn, bij zulke gelegenheid, oogenblikken dat de wagen alleen rust op
de raderen aan de buitenzijde van den boog dien ge beschrijft: de
middelpuntvliedende kracht heeft de binnenwielen van den grond geheven.
Er behoort koelbloedigheid toe, de oogen niet te sluiten, en wie voor
't eerst op Java reist, schrijft aan zijn familie in Europa, dat hij in
levensgevaar verkeerd heeft. Maar wie er te-huis behoort, lacht om
dien angst.

Het is mijn doel niet, vooral niet in het begin van mijn vertelling, den
lezer lang bezig te houden met het beschrijven van plaatsen, landschappen
of gebouwen. Ik vrees te zeer hem afteschrikken door wat zweemen zou
naar langdradigheid, en eerst later, als ik gevoel dat hij voor mij
gewonnen is, als ik uit blik en houding bemerk dat het lot van de heldin
die ergens van 't balkon eener vierde verdieping springt, hem belang
inboezemt, dan laat ik, met stoute verachting van alle wetten der
zwaartekracht, haar zweven tusschen hemel en aarde, tot ik mijn hart heb
lucht gegeven in de nauwkeurige schets der schoonheden van het
landschap, of van 't gebouw dat daar ergens schijnt geplaatst te zijn om
een voorwendsel aan de hand te doen tot een veelbladzijdig vertoog over
middeleeuwsche architektuur. Al die kasteelen gelijken op elkaar.
Onveranderlijk zijn ze van heterogeene bouworde. Het _corps de logis_
dagteekent altijd van eenige regeeringen vroeger dan de aanhechtsels die
onder dezen of genen lateren koning daarbij zijn gevoegd. De torens zijn in
vervallen staat ...

Waarde lezer, er zijn geen torens. Een toren is een denkbeeld, een droom,
een ideaal, een verzinsel, onverdragelijke grootspraak! Er zijn halve
torens, en ... torentjes.

De geestdrijverij die torens meende te moeten zetten op de gebouwen die
opgericht werden ter-eere van dezen of genen heilige, duurde niet lang
genoeg om ze te voleinden, en de spits die de geloovigen naar den hemel
moet wijzen, rust, gewoonlijk een paar omgangen te laag, op de massieve
bazis, 'tgeen denken doet aan den man zonder dijen op de kermis. Alleen
_torentjes, kleine naaldjes_ op dorpskerken, zijn afgewerkt.

Het is waarlijk niet vleiend voor de westersche beschaving, dat zelden
het denkbeeld om een groot werk tot-stand te brengen, zich lang genoeg
heeft kunnen staande houden om dat werk voleind te zien. Ik spreek nu
niet van ondernemingen welker afwerking noodig was om de kosten te
dekken. Wie juist weten wil wat ik bedoel, ga den Dom te Keulen zien. Hij
geve zich rekenschap van de grootsche opvatting van dat gebouw, in de
ziel des bouwmeesters Gerhard von Riehl ... van 't geloof in de harten
des volks, dat hem in-staat stelde dat werk aantevangen en voorttezetten
... van den invloed der denkbeelden die zùlk een kolos noodig hadden om
als zichtbare voorstelling te dienen van het ongezien godsdienstig
gevoel ... en hij vergelijke deze overspanning met de richting, die eenige
eeuwen later het oogenblik deed geboren worden, waarop men 't werk staakte.

Er ligt een diepe kloof tusschen Erwin van Steinbach en onze bouwmeesters!
Ik weet dat men sedert jaren bezig is deze kloof te dempen. Ook te Keulen
bouwt men weder aan den Dom. Maar zal men den afgebroken draad weer kunnen
aanhechten? Zal men terugvinden in _onze_ dagen, wat _toen_ de kracht
uitmaakte van kerkvoogd en bouwheer? Ik geloof het niet. Geld zal wel te
bekomen zijn, en hiervoor is steen en kalk te-koop. Men kan den kunstenaar
betalen, die een plan ontwerpt, en den metselaar die de steenen legt. Maar
niet voor geld te-koop is 't verdwaald en toch eerbiedwaardig gevoel dat
in een bouwontwerp een dichtstuk zag, een dichtstuk van graniet, dat luid
sprak tot het volk, een dichtstuk in marmer, dat dáár stond als een
onbewegelijk voortdurend eeuwig gebed.

Op de grens tusschen _Lebak_ en _Pandeglang_ dan, was op zekeren morgen
een ongewone beweging. Honderden gezadelde paarden bedekten den weg, en
duizend menschen voor 't minst--wat veel was voor die plek--liepen in
bedrijvig wachten heen-en-weer. Hier zag men de hoofden der dorpen, en
de distriktshoofden uit het _Lebaksche_, allen met hun gevolg, en te
oordeelen naar den schoonen bastert-arabier die in zijn rijk tuig op den
zilveren watertrens knabbelde, was ook een hoofd van hoogeren rang op
deze plaats aanwezig. Dit was dan ook het geval. De Regent van _Lebak_,
_Radhen Adhipatti Karta Natta Negara_[12] had met groot gevolg
_Rangkas-Betoeng_, verlaten, en ondanks zijn hoogen ouderdom de twaalf
of veertien palen afgelegd, die zijn woonplaats scheiden van de grenzen
der naburige afdeeling _Pandeglang_.

Er werd een nieuwe adsistent-resident verwacht, en het gebruik, dat in
Indie meer dan ergens kracht van wet heeft, wil dat de beambte die met
het bestuur eener afdeeling belast is, feestelijk worde ingehaald bij zijn
aankomst. Ook de kontroleur, een man van middelbaren leeftijd, die sedert
eenige maanden na den dood van den vorigen adsistent-resident, als
eerstopvolgende in rang het bestuur had waargenomen, was daar tegenwoordig.

Zoodra het tijdstip der komst van den nieuwen adsistent-resident bekend
was, had men in-aller-ijl een _pendoppo_ doen oprichten, een tafel en
eenige stoelen daarheen gebracht, en eenige ververschingen gereed gezet.
In deze _pendoppo_ wachtte de Regent met den kontroleur de aankomst van
den nieuwen chef af.

Na een hoed met breeden rand, een regenscherm, of een hollen boom, is
een _pendoppo_ zeker de eenvoudigste uitdrukking van het denkbeeld:
_dak_. Verbeeld u vier of zes bamboezen palen in den grond geslagen, die
aan de boveneinden met elkander verbonden zijn door andere bamboes,
waarop een deksel is vastgehecht van de lange bladen van den waterpalm,
die in deze streken _atap_ heet, en ge zult u dusdanige _pendoppo_
kunnen voorstellen. Het is, zooals ge ziet, zoo eenvoudig mogelijk, en
het moest hier dan ook slechts dienen als _pied à terre_ voor de
europesche en inlandsche beambten die daar hun nieuw opperhoofd kwamen
verwelkomen aan de grenzen.

Ik heb me niet volkomen juist uitgedrukt, toen ik den adsistent-resident
het opperhoofd, ook van den Regent, noemde. Een uitweiding over 't
mechanismus van het bestuur in deze landstreken is hier, tot juist begrip
van hetgeen volgen zal, noodzakelijk.[13]

Het dusgenaamd _Nederlandsch Indie_--'t adjektief _nederlandsch_ komt me
eenigszins onnauwkeurig voor, doch 't werd officieel aangenomen[14]--is,
wat de verhouding van het moederland tot de bevolking aangaat, te
splitsen in twee zeer verschillende hoofddeelen. Een gedeelte bestaat
uit stammen welker vorsten en vorstjes de opperheerschappij van Nederland
als _suzerein_ erkend hebben, doch waarbij nog altijd het rechtstreeksch
bestuur, in meer of minder mate gebleven is in handen van de ingeboren
Hoofden zelf. Een ander gedeelte, waartoe--met een zeer kleine, wellicht
maar schijnbare, uitzondering--geheel Java behoort, is rechtstreeks
onderworpen aan Nederland. Van cijns of schatting of bondgenootschap is
hier geen spraak. De _Javaan_ is _nederlandsch onderdaan_. De Koning van
Nederland is zijn koning. De afstammelingen zijner vorige vorsten en
heeren zijn _nederlandsche_ beambten. Ze worden aangesteld, verplaatst,
bevorderd, door den Gouverneur-generaal die in-naam van den _Koning_
regeert. De misdadiger wordt veroordeeld en gevonnisd naar een wet die
van 's Gravenhage is uitgegaan. De belasting die de Javaan opbrengt,
vloeit in de schatkist van _Nederland_.

Van dit gedeelte slechts der nederlandsche bezittingen, dat alzoo
inderdaad deel uitmaakt van het _Koningrijk der Nederlanden_, zal in deze
bladen hoofdzakelijk sprake zijn.

Den Gouverneur-generaal staat een Raad ter-zijde, die echter op zijn
besluiten geen _beslissenden_ invloed heeft. Te Batavia zijn de
onderscheidene bestuurstakken verdeeld in "departementen" aan welker
hoofd Direkteuren geplaatst zijn, die den schakel uitmaken tusschen het
opperbestuur van den Gouverneur-generaal en de Residenten in de
provincien. Bij behandeling evenwel der zaken van _politieken aard_,
wenden zich deze beambten rechtstreeks tot den Gouverneur-generaal.

De benaming _Resident_ is herkomstig uit den tijd toen Nederland nog
slechts _middelijk_ als _leenheer_ de bevolking beheerschte, en zich
aan de hoven der nog regeerende Vorsten door _Residenten_ liet
vertegenwoordigen. Die Vorsten bestaan niet meer, en de residenten
zijn, als gewestelijke Gouverneurs of _Praefecten_, bestuurders van
landschappen geworden. Hun werkkring is veranderd, doch de naam
is gebleven.

Het zijn deze residenten, die eigenlijk het nederlandsch gezag tegenover
de javaansche bevolking vertegenwoordigen. Het volk kent noch den
Gouverneur-generaal, noch de Raden van Indie, noch, de Direkteuren te
Batavia. Het kent slechts den _Resident_, en de beambten die onder hem
het besturen.

Een dusdanige residentie--er zijn er, die bijna een millioen zielen
bevatten--is verdeeld in drie, vier of vijf afdeelingen of
regentschappen, aan welker hoofd _Adsistent-Residenten_ geplaatst zijn.
Onder dezen weder wordt het bestuur uitgeoefend door kontroleurs,
opzieners en een tal van andere beambten die noodig zijn voor de inning
der belastingen, voor het toezicht over den landbouw, voor het oprichten
van gebouwen, voor de waterstaats-werken, voor de policie en voor het
rechtswezen.

In elke afdeeling staat een inlandsch hoofd van hoogen rang met den
titel van _Regent_, den adsistent-resident ter-zijde. Zoodanig Regent,
hoewel zijn verhouding tot het bestuur en zijn werkkring geheel die is van
een _bezoldigd beambte_, behoort altijd tot den hoogen adel des lands, en
dikwijls tot de familie der vorsten die vroeger in dat landschap of in de
nabuurschap onafhankelijk geregeerd hebben. Zeer staatkundig wordt alzoo
gebruik gemaakt van hun alouden feodalen invloed--die in Azie over 't
geheel van groot gewicht is, en bij de meeste stammen als punt van
godsdienst wordt aangemerkt--dewijl door het benoemen dezer hoofden tot
beambten, een hierarchie wordt geschapen, aan welker spits het
nederlandsch gezag staat, dat door den Gouverneur-generaal wordt
uitgeoefend.

Er is niets nieuws onder de zon. Werden niet de _Rijks-, Mark-, Gau-_, en
_Burggraven_ van het duitsche Rijk evenzoo door den Keizer aangesteld, en
meestal gekozen uit de Baronnen? Zonder uitweiding over den oorsprong
des adels, die geheel in de natuur ligt, wensch ik toch plaats te geven
aan de opmerking hoe in òns werelddeel en ginds in 't verre Indie,
dezelfde oorzaken dezelfde gevolgen hadden. Een land moet op verren
afstand geregeerd worden, en hiertoe zijn beambten noodig, die 't
centraaal gezag vertegenwoordigen. Onder het stelsel van militaire
willekeur, kozen de Romeinen hiertoe de _Praefecten_, in den aanvang
gewoonlijk de bevelhebbers der legioenen die 't bedoelde land hadden
ten-onder gebracht. Zulke landstreken bleven dan ook: _provincien_, dat
is: _win_gewesten. Maar toen later het centraal gezag des duitschen Rijks
behoefte voelde, eenig ver gelegen volk aan zich te binden op andere
wijze dan door stoffelijk overwicht alleen, zoodra een verwijderde streek
werd beschouwd als door gelijkheid in afkomst, taal en gewoonten tot het
Rijk te behooren, deed zich de noodzakelijkheid gevoelen, iemand met de
leiding der zaken te belasten, die in dat land te-huis behoorde niet
alleen, maar door zijn stand boven zijn medeburgers in die streken
verheven was, opdat de gehoorzaamheid aan de bevelen des Keizers,
gemakkelijk werde door de samengaande neiging tot onderwerping aan hem
die met de uitvoering dezer bevelen belast was. Hierdoor werden dan
tevens geheel of gedeeltelijk de uitgaven vermeden, voor een staand leger
ten-laste der algemeene staatskas, of, zooals meestal geschiedde,
ten-laste van de gewesten zelf, die door zoodanig leger moesten bewaakt
worden. Zoo werden de eerste Graven gekozen uit de Baronnen des lands,
en strikt genomen is dus 't woord _graaf_ geen adellijke titel, doch
slechts de benaming van een met zeker _ambt_ belasten persoon. Ik geloof
dan ook dat in de middeleeuwen de meening gold, dat de duitsche Keizer
wel 't recht had, graven, d.i. _landschapsbestuurders_, en hertogen,
d.i. _heiraanvoerders_, te benoemen, doch dat de Baronnen beweerden, wat
hun geboorte aangaat, aan den Keizer gelijk te zijn en alleen van God
aftehangen, behoudens de verplichting den Keizer te dienen, voor-zoo-ver
deze met hun toestemming, en uit hun midden gekozen was. Een graaf
bekleedde een _ambt_ waartoe hem de Keizer had geroepen. Een baron
beschouwde zich als baron "_door de genade Gods_." De graven
vertegenwoordigden den Keizer, en voerden als zoodanig _diens_ banier,
d.i. den Standaard van het Rijk. Een baron bracht volk op de been onder
zijn eigen vaan, als _baanderheer_.

De omstandigheid nu, dat graven en hertogen gewoonlijk uit de baronnen
werden gekozen, bracht te-weeg dat zij het gewicht hunner betrekking in
de schaal legden bij den invloed dien zij aan hun geboorte ontleenden, en
hieruit schijnt later, vooral toen men aan de erfelijkheid dezer
betrekkingen was gewoon geraakt, de voorrang ontstaan te zijn, dien deze
titels hadden boven dien van baron. Nog heden-ten-dage zou menige
vrijheerlijke familie--zonder keizerlijk of koninklijk patent, dat is een
zoodanige familie, die haren adel afleidt van het ontstaan des lands,
die _altijd_ van adel was _omdat_ ze van adel was--_autochthoon_--een
verheffing tot den gravenstand, als derogeerend afwijzen. Er zijn
voorbeelden van.

De personen die met het bestuur van zoodanig graafschap belast waren,
trachtten natuurlijk van den Keizer te verkrijgen dat hun zoons, of,
bij-gebreke daarvan, andere bloedverwanten, hen in hun betrekking zouden
opvolgen. Dit geschiedde dan ook gewoonlijk, schoon ik niet geloof dat
ooit het recht op deze opvolging _organisch_ is erkend geworden, althans
wat deze beambten in de _Nederlanden_ aangaat, bij-voorbeeld, de graven
van Holland, Zeeland, Henegouwen of Vlaanderen, de hertogen van Brabant,
Gelderland, enz. Het was in den beginne een gunst, weldra een gewoonte,
en ten-slotte een noodzakelijkheid, maar nooit werd deze erfelijkheid wet.

Nagenoeg op gelijke wijze--wat de keus der personen aangaat, daar hier
geen spraak is van gelijkheid in werkkring, hoewel ook in dit opzicht
zekere overeenstemming in 't oog valt--staat aan het hoofd eener
afdeeling op Java, een inlandsch beambte die den hem door het
gouvernement gegeven rang met zijn _autochthoonen_ invloed verbindt,
om aan den europeschen ambtenaar die 't _nederlandsch_ gezag
vertegenwoordigt, het bestuur gemakkelijk te maken. Ook hier is de
erfelijkheid, zonder door een wet vastgesteld te zijn, tot een gewoonte
geworden. Reeds bij het leven van den Regent is deze zaak meestal
geregeld, en 't geldt als een belooning voor dienstijver en trouw, indien
men hem de toezegging geeft dat hij in zijn betrekking door zijn zoon zal
worden opgevolgd. Er moeten al zeer gewichtige redenen bestaan, voor er
van dezen regel wordt afgeweken, en waar dit het geval wezen mocht,
kiest men toch gewoonlijk den opvolger uit de leden van dezelfde familie.

De verhouding tusschen europesche ambtenaren, en dusdanige hooggeplaatste
javaansche grooten, is van zeer kieschen aard. De adsistent-resident
eener afdeeling is de verantwoordelijke persoon. Hij heeft zijn instruktien,
en wordt verondersteld het hoofd der afdeeling te zijn. Dit belet echter
niet dat de Regent, door plaatselijke kennis, door geboorte, door invloed
op de bevolking, door geldelijke inkomsten en hiermede overeenstemmende
levenswijze, ver boven hem verheven is. Bovendien is de Regent, als
vertegenwoordiger van 't _javaansch element_ eener landstreek, en
verondersteld wordende te spreken uit naam der honderd- of meer duizend
zielen, die zijn regentschap bevolken, ook in de oogen van 't Gouvernement
een veel belangrijker persoon, dan de eenvoudige _europesche_ beambte,
wiens ontevredenheid niet behoeft gevreesd te worden, daar men voor hem
vele anderen in de plaats bekomen kan, terwijl de minder goede stemming van
een Regent wellicht de kiem zou kunnen worden van beroering of opstand.

Uit dit alles vloeit dus de vreemde omstandigheid voort, dat eigenlijk de
_mindere_ den _meerdere_ beveelt. De adsistent-resident gelast den
Regent, hem opgaven te doen. Hij gelast hem, volk te zenden tot het
arbeiden aan bruggen en wegen. Hij gelast hem, belastingen te doen innen.
Hij roept hem op, zitting te nemen in den landraad, waarin hij
adsistent-resident voorzit. Hij berispt hem, waar hij schuldig is aan
plichtverzuim. Deze zeer eigenaardige verhouding wordt alleen mogelijk
gemaakt door uiterst beleefde vormen, die evenwel noch hartelijkheid,
noch, waar 't noodig blijken mocht, strengheid behoeven uittesluiten en
ik geloof dat de toon die in deze verhouding heerschen moet, vrij wel
wordt aangegeven in 't officieel voorschrift dienaangaande: de
_europesche_ ambtenaar hebbe den _inlandschen_ beambte die hem ter-zijde
staat, te behandelen als zijn _jonger broeder_.

Maar hij vergete niet dat deze _jonger broeder_ bij de ouders zeer bemind
--of gevreesd--is, en dat, bij voorkomend geschil, zijn meerdere jaren
zouden worden in rekening gebracht als beweegreden om hem euvel te nemen
dat hij zijn _jonger broeder_ niet met meer inschikkelijkheid of takt
behandelde.

De aangeboren hoffelijkheid van den javaanschen groote--zelfs de geringe
Javaan is veel beleefder dan zijn europesche standgenoot--maakt evenwel
deze schijnbaar moeielijke verhouding dragelijker dan ze anders wezen zou.

De Europeaan zij wel-opgevoed en kiesch, hij gedrage zich met vriendelijke
waardigheid, en kan dan zeker zijn dat de Regent van zijn kant hem 't
bestuur gemakkelijk maken zal. Het stuitend bevelen, in verzoekenden vorm
geuit, wordt met stiptheid nagekomen. Het verschil in stand, geboorte,
rijkdom, wordt uitgewischt door den Regent zelf, die den Europeaan, als
vertegenwoordiger des Konings van Nederland, tot zich opheft, en
ten-slotte is een verhouding die, oppervlakkig beschouwd, botsing moest
te weeg brengen, zeer dikwijls de bron van een aangenaam verkeer.

Ik zeide dat dusdanige Regenten ook door rijkdom den voorrang hadden
boven den europeschen ambtenaar, en dit is natuurlijk. De Europeaan, als
hij geroepen wordt tot het besturen eener provincie die in oppervlakte
met vele duitsche hertogdommen gelijk staat, is gewoonlijk iemand van
middelbaren of meer dan middelbaren leeftijd, gehuwd en vader. Hij
bekleedt een ambt _om den broode_. Zijn inkomsten zijn juist voldoende, en
zelfs vaak _niet_ voldoende, om aan de zijnen het noodige te verschaffen.
De Regent is: _Tommongong, Adhipatti_, ja zelfs _Pangerang_, d.i.
javaansch prins. De vraag is voor hem niet dat hij leve, hij moet zóó
leven als 't volk gewoon is dit te zien van zijn aristokratie. Waar de
_Europeaan_ een huis bewoont, is dikwijls _zijn_ verblijf een _Kratoon_,
met vele huizen en dorpen daarin. Waar de _Europeaan_ ééne vrouw heeft
met drie, vier kinderen, onderhoudt _hij_ een tal van vrouwen met wat
daarbij behoort. Waar de _Europeaan_ uitrijdt, gevolgd door eenige
beambten, niet meer dan er bij zijn inspektiereis noodig zijn tot het geven
van inlichtingen onder-weg, wordt de Regent vergezeld door de honderden
die tot het gevolg behooren, dat in de oogen des volks onafscheidelijk is
van zijn hoogen rang. De _Europeaan_ leeft burgerlijk, de Regent leeft
--of wordt verondersteld te leven--als een vorst.

Doch dit alles moet _betaald_ worden. Het nederlandsch bestuur dat zich
op den invloed van die Regenten gegrondvest heeft, weet dit, en niets is
dus natuurlijker dan dat het hun inkomsten heeft opgevoerd tot een hoogte
die den _niet_-Indier overdreven zou voorkomen, maar inderdaad zelden
voldoende is ter bestrijding van de uitgaven welke aan de levenswijze van
zoodanig inlandsch Hoofd verbonden zijn. Het is niet ongewoon, Regenten
die twee-ja driemaal honderd duizend gulden 's jaars inkomen hebben, in
geldverlegenheid te zien verkeeren. Hiertoe draagt veel bij de, als 't
ware vorstelijke, onverschiligheid waarmee zij hun inkomsten verspillen,
hun nalatigheid in 't bewaken hunner ondergeschikten, hun koopziekte, en
_vooral_ het misbruik--dat dikwijls van deze hoedanigheden gemaakt wordt
door Europeanen.

De inkomsten der javaansche Hoofden zou men in vier deelen kunnen
splitsen. Vooreerst, het bepaald maandgeld. Vervolgens, een vaste som
als schadeloosstelling voor afgekochte rechten die overgegaan zijn op 't
nederlandsch bestuur. Ten-derde, een belooning in evenredigheid met de
hoeveelheid der in hun regentschap voortgebrachte produkten, als koffi,
suiker, indigo, kaneel, enz. En eindelijk, de willekeurige beschikking
over den arbeid en de eigendommen hunner onderhoorigen.

De beide laatste bronnen van inkomsten vorderen eenige opheldering. De
Javaan is uit den aard der zaak landbouwer. De grond waarop hij geboren
werd, die veel belooft voor weinig arbeids, lokt hem hiertoe uit, en
vooral is hij met hart en ziel overgegeven aan het bebouwen zijner
rijstvelden, waarin hij dan ook zeer bedreven is. Hij groeit op te-midden
zijner _sawah's_ en _gagah's_ en _tipar's_[15] vergezelt reeds op zeer
jeugdigen leeftijd zijn vader naar 't veld, waar hij hem behulpzaam is in
den arbeid met ploeg en spade, aan dammen en aan waterleidingen tot het
bevochtigen zijner akkers. Hij telt zijn jaren bij oogsten, hij rekent den
tijd naar de kleur zijner te veld staande halmen, hij voelt zich te-huis
onder de makkers die met hem _padie_ sneden[16] hij zoekt zijn vrouw onder
de meisjes der _dessah_[17] die 's avends onder vroolijk gezang de rijst
stampen om ze te ontdoen van den bolster ... het bezit van een paar
buffels die zijn ploeg zullen trekken, is 't ideaal dat hem aanlacht ...
kortom, de rijstbouw is voor den Javaan, wat in de Rijnstreken en in het
zuiden van Frankrijk, de wijnoogst is.

Doch daar kwamen vreemdelingen uit het Westen, die zich heer maakten van
het land. Ze wenschten voordeel te doen met de vruchtbaarheid van den
bodem, en gelastten den bewoner een gedeelte van zijn arbeid en van zijn
tijd toetewijden aan het voortbrengen van andere zaken, die meer winst
zouden afwerpen op de markten van _Europa_. Om den geringen man hiertoe
te bewegen, was niet meer dan een zeer eenvoudige staatkunde noodig. Hij
gehoorzaamt zijn hoofden, men had dus slechts deze hoofden te winnen door
hun een gedeelte van de winst toetezeggen, en ... het gelukte volkomen.

Als men let op de ontzettende massa javasche produkten die in Nederland
worden te-koop geveild, kan men zich overtuigen van het doeltreffende
dezer staatkunde, al vindt men ze niet edel. Want, mocht iemand vragen
of de landbouwer zelf eene met deze uitkomst evenredige belooning
geniet, dan moet ik hierop een ontkennend antwoord geven. De Regeering
verplicht hem op _zijn_ grond aantekweeken wat _haar_ behaagt, ze straft
hem wanneer hij het aldus voortgebrachte verkoopt aan wien het ook zij
buiten háár, en _zijzelf_ bepaalt den prijs dien ze hem daarvoor
uitbetaalt. De kosten op den overvoer naar Europa, door bemiddeling van
een bevoorrecht handelslichaam, _zijn_ hoog. De aan de Hoofden toegelegde
aanmoedigingsgelden bezwaren daarentegen den inkoopprijs, en ... daar
toch ten-slotte de geheele zaak winst afwerpen _moet_, kan deze winst
niet anders worden gevonden dan door juist zóóveel aan den javaan
uittebetalen, dat hij niet sterve van honger, hetgeen de voortbrengende
kracht der natie verminderen zou.

Ook aan de europesche beambten wordt een belooning uitbetaald in
evenredigheid met de opbrengst.[18]

Wel wordt dus de arme Javaan voorgezweept door dubbel gezag, wel wordt
hij dikwijls afgetrokken van zijn rijstvelden, wel is hongersnood vaak 't
gevolg van deze maatregelen, doch ... vroolijk wapperen te Batavia, te
Samarang, te Soerabaja, te Passaroean, te Bezoeki, te Probolingo, te
Patjitan, te Tjilatjap, de vlaggen aan boord der schepen, die beladen
worden met de oogsten die Nederland rijk maken.

_Hongersnood_? Op het rijke vruchtbare gezegende Java, _hongersnood_?
Ja, lezer. Voor weinige jaren zijn geheele distrikten uitgestorven van
honger.[19] Moeders boden hun kinderen te-koop voor spijze. Moeders
hebben hun kinderen gegeten ...

Maar toen heeft zich 't moederland met die zaak bemoeid. In de raadzalen
der volksvertegenwoordiging is men daarover ontevreden geweest, en de
toenmalige Landvoogd heeft bevelen moeten geven, dat men de uitbreiding
der dusgenaamde _europesche-marktprodukten_ voortaan niet weder zou
voortzetten tot hongersnood toe ...

Ik ben daar bitter geworden. Wat zoudt ge denken van iemand die zulke
zaken kon neerschrijven _zonder_ bitterheid?

Mij blijft over te spreken van de laatste en voornaamste soort der
inkomsten van inlandsche hoofden: het willekeurig beschikken over
personen en eigendommen hunner onderhoorigen.

Volgens het algemeen begrip in bijna geheel Azie, behoort de onderdaan
met al wat hij bezit, aan den vorst. Dit is ook op Java het geval, en de
afstammelingen of verwanten der vroegere vorsten maken gaarne gebruik
van de onkunde der bevolking, die niet recht begrijpt dat haar
_Tommongong_ of _Adhipatti_ of _Pangerang_ thans een _bezoldigd
ambtenaar_ is die zijn eigen en hare rechten voor een bepaald inkomen
verkocht heeft, en dat dus de schraal beloonde arbeid in koffituin of
suikerveld, in de plaats getreden is van de belastingen die vroeger door
de heeren des lands van de opgezetenen gevorderd werden. Niets is dus
gewoner dan dat honderde huisgezinnen van verren afstand worden
opgeroepen om _zonder betaling_ velden te bewerken, die den Regent
toebehooren. Niets is gewoner dan het onbetaald verstrekken van
levensmiddelen ten-behoeve der hofhouding van den Regent. En wanneer
die Regent een gevallig oog mocht slaan op het paard, den buffel, de
dochter, de vrouw, van den geringen man, zou men 't ongehoord vinden,
als deze den onvoorwaardelijken afstand van het begeerd voorwerp weigerde.

Er zijn Regenten, die van zoodanige willekeurige beschikkingen een matig
gebruik maken, en niet meer van den geringen man vorderen, dan tot het
ophouden van hun rang volstrekt noodig is. Anderen gaan iets verder, en
geheel-en-al ontbreekt deze onwettigheid nergens. Het is dan ook moeielijk
ja onmogelijk, zoodanig misbruik _geheel_ uitteroeien, daar het diep
geworteld is in den aard der bevolking zelf die er onder lijdt. De Javaan
is gul, vooral waar het te doen is om een bewijs te geven van gehechtheid
aan zijn Hoofd, aan den afstammeling van hen wien zijn vaderen gehoorzaamden.
Ja, hij zou meenen te-kort te doen aan den eerbied dien hij aan zijn erfelijken
heer verschuldigd is, wanneer hij zonder geschenken diens _kratoon_ betrad.
Zulke geschenken zijn dan ook dikwijls van zoo weinig waarde, dat het afwijzen
iets vernederends zou in zich sluiten, en vaak is alzoo deze gewoonte
eerder te vergelijken met de hulde van een kind dat zijn liefde tot den vader
tracht te uiten door 't aanbieden van een klein geschenk, dan optevatten
als schatting aan dwingelandsche willekeur.

Maar ... aldus wordt door een _lief gebruik_, de afschaffing van _misbruik_
belemmerd. Indien de _aloen-aloen_[20] voor de woning van den Regent in
verwilderden staat lag, zou de nabijwonende bevolking hierover beschaamd
wezen, en er ware veel gezags noodig om haar te _beletten_ dat plein van
onkruid te reinigen, en het te brengen in een staat die met den rang des
Regents overeenstemt. Hiervoor eenige betaling te geven, zou algemeen als
een beleediging worden aangemerkt. Maar naast dien _aloen-aloen_, of elders,
liggen _Sawah's_ die op den ploeg wachten, of op een leiding die het water
daarheen moet voeren, dikwijls van mijlen ver ... deze _Sawah's_ behooren den
Regent. Hij roept, om _zijn_ velden te bewerken of te besproeien, de bevolking
van gansche dorpen op, wier eigen _Sawah's_ evenzeer behoefte hebben aan
bearbeiding ... ziedaar het _misbruik_.

Dit is aan de Regeering bekend, en wie de staatsbladen leest, waarin de
wetten, instruktien en handleidingen voor de ambtenaren bevat zijn, juicht
de menschlievendheid toe, die bij het ontwerpen daarvan schijnt te hebben
voorgezeten. Alom wordt den Europeaan, met gezag in de binnenlanden
bekleed, als een zijner duurste verplichtingen op 't hart gedrukt, de
bevolking te beschermen tegen haar eigen onderworpenheid en de hebzucht
der Hoofden. En, als ware het niet genoeg, deze verplichting voorteschrijven
_in 't algemeen_, er wordt nog van de _adsistent-residenten_, bij de
aanvaarding van 't bestuur eener afdeeling, een _afzonderlijke eed_
gevorderd, dat zij deze vaderlijke zorg voor de bevolking zullen beschouwen
als een eersten plicht.

Dit is voorzeker een schoone roeping. Rechtvaardigheid voortestaan, den
geringe te beschermen tegen den machtige, den zwakke te beschutten tegen
de overmacht van den sterke, het ooilam van den arme terug te vorderen
uit de stallen des vorstelijken roovers ... zie, 't is om 't hart te doen
gloeien van genot, bij 't denkbeeld dat men geroepen is tot iets zóó
schoons! En wie in de javasche binnenlanden soms ontevreden moge zijn met
standplaats of belooning, hij sla het oog op den verheven plicht die op
hem rust, op 't heerlijk genoegen dat de vervulling van _zulk_ een plicht
met zich brengt, en hij zal geen andere belooning begeeren.

Maar ... gemakkelijk is deze plicht niet. Vooreerst hebbe men juist te
beoordeelen, waar het _gebruik_ heeft opgehouden om voor _misbruik_
plaats te maken? En ... waar het misbruik _bestaat_, waar inderdaad roof
of willekeur gepleegd _is_, zijn veelal de slachtoffers zelf hieraan
medeplichtig, hetzij uit te ver gedreven onderwerping, hetzij uit vrees,
hetzij uit wantrouwen op den wil of de macht der persoon die hen
beschermen moet. Ieder weet dat de _europesche_ beambte elk oogenblik
kan geroepen worden tot een andere betrekking, en dat de _Regent, de
machtige Regent_, dáár blijft. Voorts zijn er zoo véél manieren om zich
het eigendom van een arm onnoozel mensch toeteëigenen! Als een
_mantrie_[21] hem zegt dat de Regent zijn paard begeert, met dit gevolg
dat het begeerde dier weldra plaats heeft gekregen in de stallen van den
Regent, bewijst zulks nog volstrekt niet dat deze niet van voornemen
was--o, zeker!--daarvoor een hoogen prijs te betalen ... te-eeniger-tijd.
Als honderden arbeiden op de velden van een Hoofd, zonder daarvoor
betaling te ontvangen, volgt hieruit geenszins dat hij dit liet
geschieden ten _zijnen_ behoeve. Had niet zijn bedoeling kunnen zijn, hun
den oogst overtelaten uit de menschlievende berekening dat zijn grond
beter gelegen was, vruchtbaarder dan de hunne, en dus hun arbeid milder
beloonen zou?

Bovendien, vanwaar haalt de europesche beambte de getuigen die den moed
hebben een verklaring te doen tegen hun heer, den gevreesden Regent? En,
waagde hij een beschuldiging, _zonder die te kunnen bewijzen_, waar blijft
dan de verhouding van _ouder broeder_, die in zulk geval zijn _jongeren
broeder_ zonder grond zou hebben gekrenkt in zijn eer? Waar blijft de
gunst van de Regeering, die hem brood geeft voor dienst, maar hem dat
brood opzegt, hem ontslaan zou als onbekwaam, wanneer hij een zoo
hooggeplaatst persoon als een _Tommongong, Adhipatti_ of _Pangerang_ had
verdacht of aangeklaagd met ligtvaardigheid?

Neen, neen, gemakkelijk is die plicht niet! Dit blijkt reeds hieruit, dat
de neiging der inlandsche Hoofden om de grens van 't geoorloofd
beschikken over arbeid en eigendom hunner onderhoorigen te overschrijden,
overal volmondig erkend wordt ... dat alle adsistent-residenten den eed
doen die misdadige hebbelijkheid te-keer te gaan, en ... dat toch slechts
_zeer_ zelden een Regent wordt aangeklaagd wegens willekeur of misbruik
van gezag.

Er schijnt dus wel een bijna-onoverkomelijke moeielijkheid te bestaan, om
gevolg te geven aan den eed: "_de inlandsche bevolking te beschermen
tegen uitzuiging, en knevelarij_."




ZESDE HOOFDSTUK


De kontroleur Verbrugge was een goed mensch. Als men hem daar zag zitten
in zijn blauw-lakenschen frak, met geborduurde eiken- en oranjetakken op
kraag en mouw-opslagen, was 't moeielijk in hem den tijpe te miskennen die
voorheerscht onder de Hollanders in Indie ... een menschensoort, in 't
voorbijgaan gezegd, die zeer onderscheiden is van de Hollanders in Holland.
Traag zoolang er niets te doen viel, en ver van de beredderingzucht die
in Europa voor ijver geldt, maar ijverig waar bezigheid noodig was ...
eenvoudig maar hartelijk voor wie tot zijn omgeving behoorden ...
mededeelzaam, hulpvaardig en gastvrij ... welgemanierd zonder stijfheid ...
vatbaar voor goede indrukken ... eerlijk en oprecht, zonder evenwel lust te
voelen de martelaar van deze hoedanigheden te worden ... in 't kort, hij
was een man die, zooals men 't noemt, overal op zijn plaats zou wezen,
zonder dat men echter op 't denkbeeld komen zou de eeuw naar hem te noemen,
wat hij dan ook niet begeerde.

Hij zat in 't midden van de _pendoppo_ bij de tafel die met een wit kleed
bedekt, en met spijzen beladen was. Wel eenigszins ongeduldig vroeg hij
van-tijd tot-tijd, met de woorden der zuster van mevrouw Blauwbaard, aan
den _mandoor_-oppasser, dat is het hoofd van de policie- en
bureaudienaren der adsistent-residentie, of er niets in aantocht was?
Dan stond hij eens op, beproefde vergeefs zijn sporen te doen kletteren op
den gestampten kleivloer van de _pendoppo_, stak voor de twintigste maal
zijn sigaar aan, en ging, als te-leurgesteld, weer zitten. Hij sprak weinig.

En toch had hij kùnnen spreken, want hij was niet alleen. Ik bedoel
hiermee nu juist niet dat hij vergezeld was van de twintig of dertig
Javanen, bedienden, _mantries_ en oppassers die op den grond gehurkt in
en buiten de _pendoppo_ zaten, noch van de velen die aanhoudend uit-en
inliepen, noch van 't groot aantal inlanders van verschillenden rang,
dat daar buiten de paarden vasthield, of te-paard rondreed ... neen, de
Regent zelf van Lebak, _Radhen Adhipatti Karta Natta Nagara_, zat
tegenover hem.

Wachten is altijd vervelend. Een kwartier duurt een uur, een uur een
halven dag, en zoo voort. Verbrugge had wel wat spraakzamer mogen zijn.
De Regent van _Lebak_ was een beschaafd oud man, die over veel wist te
spreken met verstand en oordeel. Men had hem slechts aantezien om
overtuigd te wezen dat het meerendeel der Europeanen die met hem in
aanraking kwamen, meer van hem, dan hij van hen te leeren had. Zijn
levendige donkere oogen weerspraken door hun vuur de vermoeidheid der
trekken van zijn gelaat en de grijsheid zijner haren. Wat hij zeide, was
gewoonlijk lang overdacht--een eigenaardigheid trouwens die bij den
beschaafden Oosterling algemeen is--en wanneer men met hem in gesprek
was, gevoelde men dat men zijn woorden te beschouwen had als brieven,
waarvan hij de minuut in zijn archief had, om zoo noodig daarop te
verwijzen. Dit nu moge onaangenaam schijnen voor wie niet gewoon is aan
den omgang met javaansche grooten, 't is niet moeielijk alle onderwerpen
van gesprek die aanstoot geven kunnen, te vermijden, vooral daar zij van
hùn kant nooit op bruske wijze aan den loop van 't onderhoud een andere
richting geven zullen, omdat dit naar oostersche begrippen in-strijd
wezen zou met den goeden toon. Wie dus oorzaak heeft het aanroeren van
een bepaald punt te vermijden, behoeft slechts over onbeduidende zaken te
spreken, en hij kan verzekerd zijn dat een javaansch hoofd hem niet, door
een onbegeerde wending in 't gesprek, zal voeren op een terrein dat hij
liever niet betrad.

Over de beste wijze van omgang met die hoofden, bestaan overigens
verschillende meeningen. Het komt mij voor dat eenvoudige oprechtheid,
zonder streven naar diplomatische voorzichtigheid, de voorkeur
verdient.[22]

Hoe dit zij, Verbrugge begon met een banale opmerking over 't weêr en den
regen.

--Ja, mijnheer de kontroleur, het is westmoesson.

Dit nu wist Verbrugge wel: men was in Januari.[23] Maar wat _hij_ over
den regen gezegd had, wist de Regent ook. Hierop volgde weder eenig
zwijgen. De Regent wenkte met een nauw zichtbare beweging van 't hoofd,
een der bedienden die neergehurkt zaten aan den ingang der _pendoppo_.
Een kleine jongen, allerliefst gevat in een blauw-fluweelen buis, witten
pantalon, met gouden lijfband die zijn kostbaren _sarong_, vasthield om de
lenden, en op 't hoofd den behagelijken _kain kapala_, waaronder zijn
zwarte oogen zoo ondeugend te-voorschijn kwamen, kroop hurkende tot aan
de voeten des Regents, zette de gouden doos neder, die de tabak, de
kalk, de _sirie_, de _pinang_, en de _gambier_ bevatte, maakte den
_slamat_, door beide handen saamgevoegd opteheffen tot aan het diep
neergebogen voorhoofd, en bood daarop zijn heer de kostbare doos aan.[24]

--De weg zal moeielijk zijn na zooveel regen, zei de Regent, als om 't
lang wachten verklaarbaar te maken, terwijl hij een betelblad met kalk
bestreek.

--In 't _Pandeglangsche_ is de weg zoo slecht niet, antwoordde Verbrugge
die, als hij ten-minste niets stuitends wilde aanroeren, dit antwoord wel
wat ondoordacht gaf. Want hij had moeten bedenken dat een Regent van
_Lebak_ niet gaarne de wegen van _Pandeglang_ hoort roemen, al zijn die
dan ook werkelijk beter dan in 't _Lebaksche_.

De _Adhipatti_ beging de fout van een te snel antwoord niet. De kleine
_maas_[25] was reeds al hurkend achterwaarts teruggekropen tot aan den
ingang der _pendoppo_, waar hij onder zijn makkers plaats nam ... de
Regent had reeds zijn lippen en weinige tanden bruinrood geverwd met het
speeksel zijner _sirie_, voor hij zeide:

--Ja, er is veel volk in _Pandeglang_.

Voor wien den Regent en den kontroleur kende, voor wien de toestand van
_Lebak_ geen geheim was, had het duidelijk kunnen blijken dat het gesprek
reeds een strijd was geworden. Een toespeling namelijk op den beteren
staat der wegen in een naburige afdeeling, scheen het vervolg te wezen
op vergeefsche pogingen om ook in _Lebak_ dusdanige betere wegen te doen
aanleggen, of de bestaande beter te onderhouden. Doch hierin had de
Regent gelijk, dat _Pandeglang_ dichter bevolkt was, vooral in verhouding
tot de veel kleinere oppervlakte, en dat dus dáár de arbeid aan de
groote wegen, door vereende krachten ligter viel dan in 't _Lebaksche_,
een afdeeling die op honderde palen oppervlakte, slechts zeventigduizend
inwoners telde.

--Dat is waar, zei Verbrugge, we hebben weinig volk hier, maar ...

De _Adhipatti_ zag hem aan, als wachtte hij een aanval af. Hij wist dat er
na dat "maar" iets volgen kon, dat onaangenaam zou te hooren zijn voor
hem, die sedert dertig jaren Regent van _Lebak_ geweest was. Het scheen
dat Verbrugge op dit oogenblik geen lust had den strijd voorttezetten.
Althans hij brak 't gesprek af, en vroeg weder aan den _mandoor_-oppasser
of hij niets komen zag?

--Ik zie nog niets van den kant van _Pandeglang_, mijnheer de kontroleur,
maar daar-ginds aan de andere zijde rijdt iemand te-paard ... het is de
_toewan kommendaan_.

--Welzeker, _Dongso_, zei Verbrugge naar buiten starende, dat is de
kommandant! Hij jaagt in deze buurt, en is vanmorgen vroeg reeds
uitgegaan. Hé, Duclari ... Duclari!

--Hij hoort u al, mijnheer, hij komt hierheen. Zijn jongen rijdt achter hem,
met een _kidang_[26] achter zich over 't paard.

--_Pegang koedahnja toewan kommendaan_[27] gebood Verbrugge aan een der
bedienden die buiten zaten. Bonjour, Duclari! Ben je nat? Wat heb je
geschoten? Kom binnen!

Een krachtig man van dertigjarigen leeftijd en flinke militaire houding,
hoewel van uniform geen spoor was, trad de _pendoppo_ in. Het was de
eerste-luitenant Duclari, kommandant van 't kleine garnizoen te
_Rangkas-Betoeng_. Verbrugge en hij waren bevriend, en hun gemeenzaamheid
was te grooter, daar Duclari sedert eenigen tijd de woning van Verbrugge
betrokken had in afwachting der voltooiing van een nieuw fort. Hij drukte
dezen de hand, groette den Regent beleefd, en ging zitten onder de
vraag: "wel, wat heb je al zoo hier?"

--Wil je thee, Duclari?

--Wel neen, ik ben warm genoeg! Heb je geen klapperwater?[28] Dat is
frisscher.

--Dat laat ik je niet geven. Als men warm is, houd ik klapperwater voor
heel nadeelig. Je wordt er stijf en jichtig van. Zie eens de koelies die
zware vrachten over de bergen dragen: zij houden zich vlug en lenig door
heet water te drinken, of _koppi dahoen_. Maar _gemberthee_[29] is nog
beter ...

--Wat? _Koppi dahoen_, thee van koffibladen? Dat heb ik nog nooit
gezien.

--Omdat je niet op Sumatra gediend hebt. Daar is 't de gewoonte.

--Laat me dan maar thee geven ... maar niet van koffibladen, en ook niet
van gember. Ja, je bent op Sumatra geweest ... en de nieuwe
adsistent-resident ook, niet waar?

Dit gesprek werd in 't hollandsch gevoerd, een taal die de Regent niet
verstond. Hetzij Duclari gevoelde dat er iets onbeleefds in lag, hem
hierdoor van 't onderhoud uittesluiten, hetzijd-i hiermee een andere
bedoeling had, op-eenmaal ging hij, zich tot den Regent wendende, in 't
maleisch voort:

--Weet mijnheer de _Adhipatti_, dat m'nheer de kontroleur den nieuwen
adsistent-resident kent?

--Wel neen, dát heb niet gezegd, ik heb hem nooit gezien. Hij diende
eenige jaren vóór mij op Sumatra. Ik heb je maar gezegd dat ik daar veel
over hem heb hooren spreken, anders niet!

--Nu, dit komt op 'tzelfde neer. Men behoeft iemand juist niet te zien
om hem te kennen. Hoe denkt m'nheer de _Adhipatti_ hierover?

De _Adhipatti_ had juist noodig een bediende te roepen. Er verliep dus
wat tijd voor hij zeggen kon: "dat hij met den heer kommandant instemde,
maar dat het toch dikwijls noodig was iemand te zien voor men hem
beoordeelen kon."

--Over 't geheel genomen is dit misschien waar, ging nu Duclari in 't
hollandsch voort--hetzij omdat deze taal hem gemeenzamer was en hij meende
genoeg gedaan te hebben voor de beleefdheid, hetzij omdat hij alleen door
Verbrugge verstaan wilde worden--dit moge in 't algemeen waar zijn, maar
omtrent Havelaar heeft men waarachtig geen persoonlijke kennismaking
noodig ... hij is een gek!

--Dat heb ik niet gezegd, Duclari!

--Neen, jij hebt dat niet gezegd, maar ik zeg het na al wat je mij van hem
verteld hebt. Ik noem iemand die in 't water springt om een hond te
redden van de haaien, een gek.

--Nu ja, verstandig is 't zeker niet. Maar ...

--En, hoor eens, dat versje tegen den generaal Vandamme ... 't kwam niet
te-pas!

--'t Was geestig ...

--Tot je dienst! Maar een jong mensch mag niet geestig zijn tegen een
generaal.

--Je moet in 't oog houden dat hij nog zeer jong was ... het is veertien
jaar geleden. Hij was toen maar twee-en-twintig jaar oud.

--En dan de kalkoen dien hij stal!

--Dat deed hij om den generaal te plagen.

--Juist! Een jong mensch mag geen generaal plagen, die bovendien, als
civiel gouverneur, zijn chef was. Dat andere versje vind ik aardig, maar
... dat eeuwige duelleeren!

--Hij deed het gewoonlijk voor een ander. Hij trok altijd partij voor den
zwakste.

--Wel laat ieder voor zichzelf duelleeren, als men het dan volstrekt
doen wil! Ik voor mij geloof dat een duel zelden noodig is. Waar 't
onvermijdelijk was, zou ook ik een uitdaging aannemen, en in zekere
gevallen zelf uitdagen, maar om daarvan dagelijksch werk te maken ...
dank je! Het is te hopen dat hij veranderd is op dit punt.

--Wel zeker, daar is geen twijfel aan! Hij is nu zooveel ouder, daarbij
sedert langen tijd getrouwd, en adsistent-resident. Bovendien, ik heb
altijd gehoord dat zijn hart goed was, en dat hij een warm gevoel had
voor recht.

--Nu, dat zal hem te-pas komen in _Lebak_! Daar is me juist iets
voorgekomen, dat ... zou de Regent ons verstaan?

--Ik geloof 't niet. Maar toon mij iets uit je weitasch, dan denkt hij dat
we dáárover spreken.

Duclari nam zijn weitasch, haalde daaruit een paar boschduiven, en die
vogels betastende als sprak hij over de jacht, deelde hij Verbrugge mede
dat hij zoo-even in 't veld was nageloopen door een Javaan, die hem
gevraagd had of hij niet iets doen kon tot verligting van den druk
waaronder de bevolking zuchtte?[30]

--En, ging hij voort, dit is zeer sterk, Verbrugge! Niet dat ik me
verwonder over de zaak zelf. Ik ben lang genoeg in 't Bantamsche om te
weten wat hier voorvalt, maar dat de geringe Javaan, gewoonlijk zoo
omzichtig en terughoudend waar 't zijn hoofden geldt, zoo-iets vraagt
aan iemand die er niets mee te maken heeft, dit bevreemdt mij!

--En wat heb je geantwoord, Duclari?

--Wèl, dat het me niet aanging! Dat hij tot u moest gaan, of tot den
nieuwen adsistent-resident, als die zou aangekomen zijn te
_Rangkas-Betoeng_, en dáár zijn klachten uiten.

--_Ienie apa toewan-toewan datang!_ riep op-eenmaal de oppasser
_Dongso_. Ik zie een _mantrie_ die met zijn _toedoeng_ wuift.[31]

Allen stonden op. Duclari, die niet door zijn tegenwoordigheid in de
_pendoppo_ den schijn wilde aannemen als ware ook hij aan de grenzen ter
verwelkoming van den adsistent-resident, die wel zijn meerdere doch niet
zijn chef, en bovendien een gek was, steeg te-paard, en reed door zijn
bediende gevolgd, heen.

De _Adhipatti_ en Verbrugge stelden zich aan den ingang van de
_pendoppo_, en zagen een door vier paarden getrokken reiswagen naderen,
die weldra vrij bemodderd bij 't bamboezen gebouwtje stilhield.

Het zou moeielijk geweest zijn te raden wat er zich al zoo in dien wagen
bevond, voor _Dongso_, geholpen door de loopers en een tal van bedienden
die tot het gevolg van den Regent behoorden, al de riemen en knoopsels
hadden losgemaakt, die het voertuig hielden ingesloten met een zwart
lederen foedraal dat aan de diskretie herinnerde, waarmee in vroeger
jaren leeuwen en tijgers de stad inkwamen, toen de zoölogische tuinen nog
reizende dierenspellen waren. Leeuwen of tijgers nu waren er in den wagen
niet. Men had alles maar zoo zorgvuldig gesloten omdat het westmoesson
was, en men dus op regen moest bedacht zijn. Nu is 't uitstappen uit een
reiswagen waarin men lang over den weg gehotst heeft, niet zoo gemakkelijk
als iemand die nooit of weinig gereisd heeft, zich verbeelden zou.
Nagenoeg als de arme _Sauriers_ uit de voorwereld, die door lang wachten
ten-laatste een integreerend deel uitmaken van de klei, waarin ze
aanvankelijk niet gekomen waren met het plan om er te blijven, heeft er ook
bij reizigers die wat nauw op-één gedrukt en in gedwongen houding, te lang
in een reiswagen gezeten hebben, iets plaats, wat ik u voorstel
_assimilatie_ te noemen. Men weet eindelijk niet juist meer waar 't
lederen kussen van den wagen ophoudt, en waar de ikheid aanvangt, ja, het
denkbeeld is me niet vreemd dat men in zulk een wagen kiespijn of kramp
hebben kan, die men voor mot in 't laken aanziet, of omgekeerd.

Er zijn weinig omstandigheden in de stoffelijke wereld, die den denkenden
mensch geen aanleiding geven tot het maken van opmerkingen op
verstandelijk gebied, en zoo heb ik mijzelf dikwijls afgevraagd of niet
veel dwalingen die onder ons kracht van wet hebben, veel "scheefheden"
die wij voor "recht" houden, hieruit voortvloeien, dat men te lang met
hetzelfde gezelschap in denzelfden reiswagen heeft gezeten? Het been dat
ge daar links uitsteken moest, tusschen de hoededoos en 't mandje met
kersen ... de knie die ge tegen 't portier gedrukt hield, om de dame
tegenover u niet te doen denken dat ge een aanval in den zin hadt op
krinoline of deugd ... de gelikdoornde voet die zoo bang was voor de
hakken van den _commis-voijageur_ naast u ... de hals dien ge zoo lang
links moest wenden, omdat het drupt aan de rechterzijde.. zie, dat worden
zoo alle ten-laatste halzen, en knieën, en voeten, die iets verdraaids
bekomen. Ik houd het voor goed, van tijd tot-tijd eens te wisselen van
wagens, zitplaats en medereizigers. Men kan dan zijn hals eens anders
wenden, men beweegt nu-en-dan zijn knie, en misschien zit er eens een
juffrouw naast ons met dansschoenen, of een jongetje wiens beentjes den
grond niet raken. Men heeft dan meer kans om _recht_ te zien en _recht_
te loopen, zoodra men weer vasten grond onder de voeten krijgt.

Of er ook in den wagen, die nu voor de _pendoppo_ stilhield, zich iets
verzette tegen de "oplossing der continuiteit" weet ik niet, maar zeker
is 't dat het lang duurde voor er iets te voorschijn kwam. Er scheen een
strijd van hoffelijkheid gevoerd te worden. Men vernam de woorden: "als 't
u belieft, mevrouw!" en "resident!" Hoe dit zij, eindelijk stapte er een
heer uit, die in houding en voorkomen wel iets vertoonde dat denken deed
aan de Sauriers waarvan ik zoo-even gesproken heb. Daar wij hem later
zullen weerzien, wil ik u maar terstond zeggen dat zijn onbewegelijkheid
niet uitsluitend moest geweten worden aan de assimilatie met den
reiswagen, want dat hij, ook als er op mijlen afstands geen voertuig in de
buurt was, een kalmte, een langzaamheid en een voorzichtigheid aan den
dag leî, die menigen Saurier jaloersch maken zou, en die in de oogen van
velen de kenmerken zijn van deftigheid, bezadigdheid en wijsheid. Hij was,
zooals de meeste Europeanen in Indie, zeer bleek, hetgeen echter in die
streken geenszins voor een blijk van minder goede gezondheid wordt
gehouden, en hij had fijne trekken die wel getuigden van verstandelijke
ontwikkeling. Alleen was er iets kouds in zijn blik, iets wat u denken
deed aan een logarithmentafel, en hoewel zijn voorkomen over 't geheel
niet onbehagelijk of terugstootend was, kon men zich toch niet onthouden
van de verdenking dat zijn vrij groote magere neus zich op dat gelaat
verveelde, omdat er zoo weinig op voorviel.

Met beleefdheid bood hij zijn hand aan een dame, om haar bij het uitstijgen
behulpzaam te zijn, en nadat deze van een heer die nog in den wagen zat,
een kind had aangenomen, een klein blond jongetje van een jaar of drie,
traden zij de _pendoppo_ in. Daarop volgde die heer zelf, en wien op Java
bekend was, zou het als een bijzonderheid in 't oog gevallen zijn, dat hij
bij 't portier wachtte om 't uitstijgen gemakkelijk te maken aan een oude
javaansche _baboe_.[32] Een drietal bedienden hadden zichzelf verlost
uit het wasleêren kastje, dat achter den wagen was vastgeplakt als een
jonge oester op den rug van zijn mama.

De heer die het eerst was uitgestegen, had den Regent en den kontroleur
Verbrugge de hand geboden, die zij met eerbied aannamen, en in hun
geheele houding was te bespeuren dat zij gevoelden zich in de
tegenwoordigheid te bevinden van een gewicht persoon. Het was de
resident van _Bantam_, de groote landstreek waarvan _Lebak_ een
afdeeling, een regentschap, of, zooals men officieel zegt, een
_adsistent-residentie_ is.

Bij 't lezen van verdichte verhalen, heb ik mij meermalen geërgerd over
den weinigen eerbied der schrijvers voor den smaak van 't publiek, en
vooral was dit het geval, waar zij blijk gaven iets te willen voortbrengen
dat koddig of burlesk heeten moest, om nu niet van _humor_ te spreken,
een eigenaardigheid die bijna doorgaande allerjammerlijkst wordt verward
met het _komieke_. Men voert een persoon sprekende in, die de taal niet
verstaat of slecht uitspreekt, men laat een franschman zeggen: "ka kauw
na de krote krak" of "krietje kooit keen kare kroente kraak wek."
Bij-gebrek aan een franschman, neemt men iemand die stamelt, of men
"schept" een persoon die zijn stokpaardje maakt van een paar telkens
wederkeerende woorden. Ik heb een allerzotste vaudeville zien
"réusseeren" omdat daarin iemand voorkwam, die gedurig zeide: "_mijn naam
is Meijer_." Mij komen zulke geestigheden wat goedkoop voor, en, om de
waarheid te zeggen, ik ben boos op u als ge zoo-iets grappig vindt.

Maar nu heb ikzelf u iets dergelijks voortestellen. Ik moet van-tijd
tot-tijd iemand ten-tooneele voeren--ik zal 't zoo weinig mogelijk
doen--die inderdaad een manier van spreken had, welke mij doet vreezen
verdacht te worden van een mislukte poging om u te doen lachen, en
hierom moet ik u uitdrukkelijk verzekeren dat het niet _mijn_ schuld is,
als de hoogstdeftige resident van Bantam, van wien hier de rede is, iets
zóó eigenaardigs vertoonde in zijn wijze van spreken, dat het me moeielijk
valt dat weertegeven, zonder den schijn op me te laden dat ik effekt van
geestigheid zoek in een _tic_. Hij sprak namelijk op een toon, alsof
achter elk woord een punt stond, of zelfs een lang rustteeken, en ik kan
de ruimte tusschen zijn woorden niet beter vergelijken dan bij de stilte
die er volgt op het "amen" na een lang gebed in de kerk, hetwelk zooals
ieder weet, een sein is dat men den tijd heeft tot verzitten, hoesten of
neussnuiten. Wat hij zeide, was gewoonlijk goed overdacht, en wanneer hij
zich die ontijdige rustpunten had kunnen afwennen, zouden zijn zinsneden,
uit een redekunstig oogpunt althans, meestal een gezond aanzien gehad
hebben. Maar al dat afbrokkelen, dat stooterige en hobbelige, maakte het
aanhooren lastig. Men viel er dan ook dikwijls over. Want gewoonlijk, als
men begonnen was te antwoorden in de goedige meening dat de zin uit was,
en dat hij de aanvulling van 't ontbrekende aan de scherpzinnigheid van
zijn toehoorder overliet, kwamen de nog ontbrekende woorden als
_trainards_ van een geslagen leger achteraan, en deden u gevoelen dat ge
hem in de rede waart gevallen, wat altijd onaangenaam is. Het publiek der
hoofdplaats _Serang_, voor-zoo-ver men niet in dienst stond van 't
gouvernement--een verhouding die den meesten iets omzichtigs
geeft--noemde zijn gesprekken "slijmerig." Ik vind dit woord niet zeer
smaakvol, doch moet erkennen dat het de hoofdeigenschap van des
residents welsprekendheid vrij juist uitdrukte.

Ik heb van Max Havelaar en zijn vrouw--want dit waren de beide personen
die na den resident met hun kind en de _baboe_ uit den wagen gekomen
waren--nog niets gezegd, en misschien ware het voldoende, de
kenschetsing van hun voorkomen en karakter aan den loop der
gebeurtenissen en des lezers eigen verbeelding overtelaten. Daar ik
evenwel nu eenmaal aan 't beschrijven ben, wil ik u zeggen dat mevrouw
Havelaar niet schoon was, dat zij echter in blik en spraak iets zeer
lieftalligs bezat, en door de gemakkelijke ongedwongenheid van haar
manieren het onmiskenbaar teeken gaf, dat zij in de wereld was geweest,
en in de hoogere klassen der maatschappij te-huis behoorde. Zij had niet
dat stijve en onbehagelijke van 't burgerlijk fatsoen dat, om voor
"gedistingeerd" doortegaan, zich en anderen meent te moeten plagen met
_gêne_, en ze hechtte dan ook niet aan veel uiterlijks wat voor sommige
andere vrouwen waarde schijnt te hebben. Ook in haar kleeding was zij een
voorbeeld van eenvoudigheid. Een wit _baadjoe_ van moesselien, met
blauwe _cordelière_--ik geloof dat men in Europa zulk een kleedingstuk
_peignoir_ noemen zou--was haar reiskleed. Om den hals had zij een dun
zijden koordje, waaraan twee kleine medaljons, die ge echter niet te zien
kreegt, daar ze verscholen waren in de plooien voor hare borst.
Overigens, de haren _à la chinoise_, en een kransje _melatti_ in den
_kondeh_ ... ziedaar al haar toilet.[33]

Ik zeide dat ze niet schoon was, en toch wilde ik niet gaarne dat ge
haar voor het tegendeel hieldt. Ik hoop dat ge haar schoon vinden zult,
zoodra ik gelegenheid zal hebben haar voortestellen, gloeiend van
verontwaardiging over wat zij de "miskenning van 't genie" noemde, als
haar aangebeden Max in 't spel was, of wanneer haar een denkbeeld
bezielde, dat in-verband stond met het welzijn van haar kind. Te dikwijls
reeds is er gezegd dat het gelaat de spiegel der ziel is, om nog prijs te
stellen op de portretwaarde van een onbewegelijk gezicht, dat niets heeft
aftespiegelen omdat er geen ziel in weerschijnt. Welnu, _zij_ had een
schoone ziel, en wel moest men blind zijn, om niet ook haar gelaat voor
schoon te houden als die ziel daarop te lezen stond.

Havelaar was een man van vijf-en-dertig jaren. Hij was slank, en vlug in
zijn bewegingen. Buiten zijn korte en bewegelijke bovenlip, en zijn groote
flauw-blauwe oogen die, als hij in kalme stemming was, iets droomerigs
hadden, maar vuur schoten als een groot denkbeeld hem beheerschte, viel
er in zijn voorkomen niets bijzonders optemerken. Zijn blonde haren hingen
sluik langs de slapen, en ik begrijp zeer goed dat weinigen, hem voor 't
eerst ziende, op het denkbeeld komen zouden iemand voor zich te hebben,
die wat hoofd en hart beide aangaat tot de zeldzaamheden behoorde. Hij
was een "vat vol tegenstrijdigheids." Scherp als een vlijm, en zacht als
een meisje, voelde hijzelf altijd het eerst de wonde die zijn bittere
woorden geslagen hadden, en hij leed daaronder meer dan de gekwetste. Hij
was vlug van begrip, vatte terstond het hoogste, het ingewikkeldste,
speelde gaarne met de oplossing van moeielijke vragen, had daarvoor alle
moeite, alle studie, alle inspanning veil ... en dikwijls toch begreep hij
de eenvoudigste zaak niet, die een kind hem had kunnen uitleggen. Vol
liefde voor waarheid en recht, verwaarloosde hij menigmaal zijn
eenvoudigste naastbijliggende verplichtingen, om een onrecht te
herstellen dat hooger of verder of dieper lag, en dat door de
vermoedelijk grootere inspanning van den strijd hem meer aanlokte. Hij was
ridderlijk en moedig, maar verspilde, als die andere Don Quichot, zijn
dapperheid dikwijls op een windmolen. Hij gloeide van onverzadelijke
eerzucht die hem alle gewone onderscheiding in 't maatschappelijk leven,
als nietig deed voorkomen, en toch stelde hij zijn grootst geluk in een
kalm huiselijk vergeten leven. Dichter in den hoogsten zin van 't woord,
droomde hij zich zonnestelsels bij een vonk, bevolkte die met schepsels
van zijn maaksel, voelde zich heer van een wereld die hijzelf had in 't
leven geroepen ... en kon toch zeer goed terstond daarop zonder de
minste droomerij een gesprek voeren over den prijs van de rijst, de regels
der taal, of de oekonomische voordeelen eener egijptische hoenderbroeierij.
Geen wetenschap was hem geheel vreemd. Hem _ahnde_ wat hij niet wist, en
hij bezat in hooge mate de gaaf om 't weinige dat hij wist--ieder weet
weinig, en hij, misschien meer wetende dan sommige anderen, maakte op dezen
regel geen uitzondering--om dat weinige aantewenden op een wijs die de maat
zijner kennis vermenigvuldigde. Hij was stipt en ordelijk, en daarbij
buitengewoon geduldig, doch juist omdat stiptheid, orde en geduld hem
moeielijk vielen, daar zijn geest iets wilds had. Hij was langzaam en
omzichtig in 't beoordeelen van zaken, hoewel dit niet zoo scheen aan wie
hem zoo haastig zijn slotsommen hoorden uiten. Zijn indrukken waren te
levendig, dan dat men ze voor duurzaam houden durfde, en toch bewees hij
dikwijls dat ze duurzaam waren. Al wat groot en verheven was, lokte hem
aan, en tegelijker-tijd was hij onnoozel en naïf als een kind. Hij was eerlijk,
vooral waar eerlijkheid in 't grootmoedige overging, en zou honderden die
hij schuldig was, onbetaald laten omdat hij duizenden had weggeschonken.
Hij was geestig en onderhoudend wanneer hij gevoelde dat zijn geest begrepen
werd, maar anders stug en teruggetrokken. Hartelijk voor zijn vrienden,
maakte hij--wat te snel soms--zijn vriend van al wat leed. Hij was gevoelig
voor liefde en aanhankelijkheid ... trouw aan zijn gegeven woord ... zwak
in kleinigheden, maar standvastig tot hoofdigheid toe, waar 't hem de
moeite waard scheen karakter te toonen ... nederig en welwillend voor
wie zijn geestelijk overwicht erkenden, doch lastig wanneer men poogde
zich daartegen te verzetten ... rondborstig uit trots, en bij vlagen
achterhoudend, waar hij vreesde dat men zijn oprechtheid zou aanzien voor
onverstand ... evenzeer vatbaar voor zinnelijk als voor geestelijk genot
... beschroomd en slecht bespraakt waar hij meende niet begrepen te
worden, maar welsprekend als hij gevoelde dat zijn woorden op willigen
bodem vielen ... traag als hij niet werd aangespoord door eenigen prikkel
die voortkwam uit zijn eigen ziel, maar ijverig, vurig, en doortastend
waar dit wel het geval was ... voorts, vriendelijk, beschaafd in zijn
manieren, en onberispelijk van gedrag: ziedaar nagenoeg Havelaar!

Ik zeg: nagenoeg. Want indien reeds alle bepalingen moeijelijk zijn, geldt
dit vooral van de beschrijving van een persoon die zeer ver van den
dagelijkschen grondvorm afwijkt. Het zal dan ook wel hierom wezen, dat
romandichters hun helden gewoonlijk tot duivels of engelen maken. Zwart
of wit laat zich gemakkelijk schilderen, maar moeielijker is 't juist
weergeven van schakeeringen die daartusschen liggen, wanneer men aan
waarheid gebonden is en dus noch te donker noch te licht mag kleuren.
Ik gevoel dat de schets die ik van Havelaar trachtte te geven, hoogst
onvolkomen is. De bouwstoffen die voor me liggen, zijn van zoo
uiteenloopenden aard, dat ze mij door overmaat van rijkdom in mijn oordeel
belemmeren, en ik zal dus wellicht daarop, onder het ontwikkelen der
gebeurtenissen die ik wensch meetedeelen, ter-aanvulling terugkomen.
Dit is zeker, hij was een ongewoon mensch, en wel de moeite van 't
bestudeeren waardig. Ik bemerk nu reeds dat ik verzuimd heb als een
zijner hoofdtrekken optegeven, dat hij de belachelijke en de ernstige zijde
der dingen met dezelfde snelheid en te-gelijkertijd opvatte, aan welke
eigenschap zijn wijze van spreken, zonder dat hijzelf dit wist, een soort
van _humor_ ontleende, die zijn toehoorders gedurig in twijfel bracht, of
ze getroffen waren door 't diep gevoel dat in zijn woorden heerschte, of
dat ze te lachen hadden over de koddigheid die op-eenmaal den ernst
daarvan afbrak.

Opmerkelijk was 't dat zijn voorkomen, en zelfs zijn aandoeningen, zoo
weinig sporen droegen van zijn doorgebracht leven. Het roemen op
ondervinding is een belachelijke gemeenplaats geworden. Er zijn lieden die
vijftig of zestig jaren lang meedreven met het stroompje, waarin ze
beweren te zwemmen, en die van al dien tijd weinig anders zouden kunnen
verhalen dan dat ze verhuisd zijn van de A-gracht naar de B-straat. Niets
is gewoner dan op ervaring te hooren bogen, juist door hen die hun grijze
haren zoo gemakkelijk verkregen. Anderen weer meenen hun aanspraken op
ondervinding te mogen gronden op werkelijk ondergane lotwisseling, zonder
dat echter uit iets blijkt dat ze door die veranderingen werden
aangegrepen in hun zieleleven. Ik kan me voorstellen dat het bijwonen, of
ondergaan zelfs, van gewichtige gebeurtenissen weinig of geen invloed
heeft op zeker soort van gemoederen, die niet zijn toegerust met de
vatbaarheid om indrukken optevangen en te verwerken. Wie hieraan
twijfelt, vrage zich af of men ondervinding zou mogen toekennen aan al de
bewoners van Frankrijk, die veertig of vijftig jaren oud waren in 1815? En
zij allen waren toch personen die 't belangrijk drama dat in 1789 aanving,
hadden zien opvoeren niet alleen, maar die zelfs in meer of min
gewichtige rol, dat drama hadden meegespeeld.

En, omgekeerd, hoe velen ondergaan een reeks van aandoeningen, zonder
dat de uiterlijke omstandigheden hiertoe schenen aanleiding te geven. Men
denke aan de Crusoë-romans, aan Silvio Pellico's gevangenschap, aan 't
allerliefste _Picciola_ van Saintine, aan den strijd in de borst eener
"oude vrijster" die haar geheel leven door, één liefde koesterde, zonder
ooit door een enkel woord te verraden wat er omging in haar hart, aan de
aandoeningen van den menschenvriend die, zonder uiterlijk in den loop der
gebeurtenissen betrokken te zijn, vurig belang stelt in 't welzijn van
medeburger of medemensch. Men stelle zich voor, hoe hij beurtelings hoopt
en vreest, hoe hij elke verandering gadeslaat, zich opwindt voor een
schoon denkbeeld, en gloeit van verontwaardiging, als hij het ziet
wegdringen en vertrappen door de velen die, voor een oogenblik althans,
sterker waren dan schoone denkbeelden. Men denke aan den wijsgeer die van
uit zijn cel aan 't volk tracht te leeren wat waarheid is, als hij bemerken
moet dat zijn stem overschreeuwd wordt door piëtistische huichelarij of
gewinzoekende kwakzalvers. Men stelle zich Sokrates voor--niet als hij den
gifbeker ledigt, want ik bedoel hier de ondervinding van 't gemoed, en
niet die welke rechtstreeks door uiterlijke omstandigheden veroorzaakt
wordt--hoe bitter bedroefd zijn ziel moet geweest zijn, toen hij die 't goede
en ware zocht, zich hoorde noemen "een bederver der jeugd en een verachter
der goden."

Of beter nog: men denke aan Jezus, waar hij zoo treurig staart op
Jeruzalem, en zich beklaagt "dat het niet gewild heeft."

Zulk een kreet van smart--vóór gifbeker of kruishout--vloeit niet uit
een ongedeerd hart. Dáár moet geleden zijn, veel geleden, daar is
_ondervonden_!

Deze tirade is me ontsnapt ... ze staat er nu eenmaal, en blijve.
Havelaar had veel ondervonden. Wilt ge iets dat opweegt tegen de
verhuizing van de A-gracht! Hij had schipbreuk geleden, meer dan eens. Hij
had brand, oproer, sluikmoord, oorlog, duëllen, weelde, armoede, honger,
cholera, liefde en "liefden" in zijn dagboek staan. Hij had vele landen
bezocht, en omgang gehad met lieden van allerlei ras en stand, zeden,
vooroordelen, godsdienst en gelaatskleur.

Wat dus de levensomstandigheden aangaat, _kon_ hij veel ondervonden
hebben. En dat hij werkelijk veel ondervonden hàd, dat hij 't leven niet
was doorgegaan zonder de indrukken _optevangen_ die 't hem zoo
ruimschoots aanbood, daarvoor moge ons de vlugheid van zijn geest borg
wezen, en de ontvankelijkheid van zijn gemoed.

Dit nu wekte verwondering van allen die wisten of gissen konden hoeveel
hij had bijgewoond en geleden, dat hiervan zoo weinig op zijn gelaat te
lezen was. Wel sprak er uit zijn trekken iets als vermoeienis, doch dit
deed eer denken aan vroegrijpe jeugd dan aan naderenden ouderdom. En
naderende ouderdom had het toch moeten zijn, want in Indiën is de man van
vijfendertig jaar niet jong meer.

Ook zijn aandoeningen, zeide ik, waren jong gebleven. Hij kon spelen met
een kind, en als een kind, en meermalen klaagde hij dat "kleine Max" nog
te jong was om vliegers optelaten, omdat hij "de groote Max" daarvan
zoveel hield. Met jongens sprong hij "haasjen-over" en hij teekende heel
gaarne een patroon voor 't borduurwerk van de meisjes. Zelfs nam hij
dezen meermalen de naald uit de hand, en vermaakte zich met dat werk,
ofschoon hij dikwijls zei dat ze wel wat beters konden dan dat "machinale
steken tellen." Bij jongelieden van achttien jaren was hij een jong
student, die gaarne zijn _Patriam canimus_ zong, of _Gaudeamus igitur_
... ja, ik ben niet geheel zeker, dat hij niet nog zeer kort geleden,
toen hij met verlof te Amsterdam was, een uithangbord heeft afgebroken,
dat hem niet behaagde omdat er een neger op geschilderd was, geboeid aan
de voeten van een Europeaan met een lange pijp in den mond, en waaronder
natuurlijk te lezen stond: _de rookende jonge koopman_.

De _baboe_ die hij uit den wagen had geholpen, geleek op alle baboes in
Indie, als ze oud zijn. Wanneer ge deze soort van bedienden kent, behoef
ik u niet te zeggen hoe zij er uitzag. En als gij ze niet kent, kan ik het
u niet zeggen. Dit alleen onderscheidde haar van andere kindermeiden in
Indie, dat ze zeer weinig te doen had. Want mevrouw Havelaar was een
voorbeeld van zorg voor haar kind, en wat er voor of met de kleine Max
te doen viel, deed zijzelf, tot groote verwondering van veel andere
dames, die niet goedkeurden dat men zich maakte tot "slavin van zijn
kinderen."




ZEVENDE HOOFDSTUK


De resident van _Bantam_ stelde den Regent en den kontroleur aan den
nieuwen adsistent-resident voor. Havelaar begroette beide beambten
hoffelijk. Den kontroleur--er is altijd iets pijnlijks in de ontmoeting van
een nieuwen chef--zette hij door eenige vriendelijke woorden op zijn gemak,
als wilde hij terstond reeds een soort van gemeenzaamheid invoeren, die
't verkeer zou gemakkelijk maken. Met den Regent was zijn ontmoeting
zooals dit behoorde met een persoon die den gouden _pajong_ voert[34]
maar die te-gelijkertijd zijn "jonger broeder" wezen zou. Met deftige
minzaamheid berispte hij hem over zijn te vurigen dienstijver, die in zùlk
een weder hem tot aan de grenzen zijner afdeeling gevoerd had, 'tgeen dan
ook de Regent, strikt genomen volgens de regelen der etikette, niet had
behoeven te doen.

--Waarlijk, mijnheer de _Adhipatti_, ik ben boos op u dat ge u zooveel
moeite gegeven hebt om-mijnentwil! Ik dacht u eerst te _Rangkas-Betoeng_
aantetreffen.

--Ik wenschte den heer adsistent-resident zoo spoedig mogelijk te zien om
vriendschap te sluiten, zei de _Adhipatti_.

--Zeker, zeker, ik voel me zeer vereerd! Maar ik zie niet gaarne iemand
van uw rang en uw jaren zich al te veel inspannen. En te-paard nogal!

--Ja, mijnheer de adsistent-resident! Waar de dienst me roept, ben ik nog
altijd vlug en sterk.

--Dit is te veel van uzelf gevergd! Niet waar, resident?

--De heer _Adhipatti_. Is. Zeer.

--Goed, maar er is een grens.

--ijverig, sleepte de resident achterna.

--Goed, maar er is een grens, moest Havelaar nogeens zeggen, als om 't
vorige terugteslikken. Als u 't goed vindt, resident, zullen we plaats
in den wagen maken. De _baboe_ kan hier blijven, we zullen haar een
_tandoe_[35] zenden van _Rangkas-Betoeng_. Mijn vrouw neemt Max op den
schoot ... niet waar, Tine? En dan is er plaats genoeg.

--Het. Is. Mij.

--Verbrugge, we zullen ook u passage geven, ik zie niet in ...

--Wèl! zei de resident.

--Ik zie niet in waarom ge zonder noodzaak te-paard door den modder
zoudt klepperen ... er is plaats genoeg voor ons allen. We kunnen dan
met-een terstond kennis maken. Niet waar, Tine, we zullen ons wel
schikken? Hier, Max ... kijk eens, Verbrugge, is dat niet een aardig
kereltje? Dat is mijn kleine jongen ... dat is Max!

De resident had met den _Adhipatti_ in de _pendoppo_ plaats genomen.
Havelaar riep Verbrugge om hem te vragen wien die schimmel behoorde met
roode schabrak? En toen Verbrugge naar den ingang van de _pendoppo_
trad, om te zien welk paard hij bedoelde, legde hij dezen de hand op den
schouder, en vroeg:

--Is de Regent altijd zoo dienstijverig?

--'t Is een kras man voor zijn jaren, m'nheer Havelaar, en u begrijpt dat
hij gaarne een goeden indruk op u maken zou.

--Ja, dat begrijp ik. Ik heb veel goeds van hem gehoord ... hij is
beschaafd, niet waar?

--O ja ... En hij heeft een groote familie?

Verbrugge zag Havelaar aan, als begreep hij dezen overgang niet. Dit was
dan ook, voor wie hem niet kende, dikwijls moeielijk. De vlugheid van zijn
geest deed hem in gesprekken meermalen eenige schakels der redeneering
overslaan, en hoe geleidelijk ook deze overgang plaats vond in _zijn_
gedachten, was het toch iemand die minder vlug was, of niet gewoon aan
zijn vlugheid, niet euvel te duiden wanneer men bij zulk een gelegenheid
hem aanstaarde met de onuitgesproken vraag op de lippen: ben je gek ...
of hoe is het?

Zoo-iets lag er dan ook in de trekken van Verbrugge, en Havelaar moest
de vraag herhalen, vóór hij antwoordde:

--Ja, hij heeft een zeer uitgebreide familie.

--En zijn er _Medjiets_ in aanbouw in de afdeeling? ging Havelaar voort,
alweer op een toon die, geheel in tegenspraak met de woorden zelf,
scheen aanteduiden dat er verband bestond tusschen die _moskeën_ en de
"groote familie" van den Regent.

Verbrugge antwoordde dat er werkelijk veel aan moskeën gearbeid werd.

--Ja, ja, dat wist ik wel! riep Havelaar. En zeg me nu eens, of er veel
achterstand is in de betaling van de landrenten?

--Ja, dat kon wel beter zijn ...

--Juist, en vooral in het distrikt _Parang-Koedjang_, zei Havelaar, als
vond hij 't makkelijker zelf te antwoorden. Hoe hoog is de aanslag van dit
jaar? ging hij voort, en bemerkende dat Verbrugge eenigszins weifelde,
als om zich op 't antwoord te bezinnen, voorkwam hem Havelaar, die in
één adem aldus vervolgde:

--Goed, goed, ik weet het al ... zes-en-tachtig duizend en eenige
honderden ... vijftien duizend meer dan in 't vorige jaar ... doch maar
zesduizend boven '45. We zijn sedert '43 maar achtduizend vooruit
gegaan ... en ook de bevolking is zeer schraal ... nu ja, Malthus! In
twaalf jaar zijn we maar elf procent gestegen, en dit is nog de vraag,
want de tellingen waren vroeger zeer onnauwkeurig ... en nog! Van '50 op
'51 is er zelfs een teruggang. Ook de veestapel gaat niet vooruit ...
dat is een slecht teeken, Verbrugge![36] Wat drommel, zie dat paard eens
springen, ik geloof dat het koldert ... kom eens kijken, Max!

Verbrugge bemerkte dat hij den nieuwen adsistent-resident weinig zou te
leeren hebben, en dat er geen kwestie was van overwicht door "lokale
ancienneteit" wat de goede jongen dan ook niet begeerd had.

--Maar 't is natuurlijk, ging Havelaar voort, terwijl hij Max op den arm
nam. In het _Tjikandische_ en _Bolangsche_ zijn ze er heel blij om ... en
de opstandelingen in de _Lampongs_ ook.[37] Ik beveel me zeer aan voor
uw medewerking, m'nheer Verbrugge! De Regent is een man van jaren, en
dus moeten we ... zeg eens, is zijn schoonzoon nog altijd distriktshoofd?
Alles saamgenomen houd ik hem voor een persoon die inschikkelijkheid
verdient ... de Regent, meen ik. Ik ben zeer blij dat hier alles zoo
achterlijk en armoedig is, en ... hoop hier lang te blijven.

Hierop reikte hij aan Verbrugge de hand, en deze, met hem terugkeerende
naar de tafel waar de resident, de _Adhipatti_ en mevrouw Havelaar
gezeten waren, voelde reeds iets beter dan vijf minuten vroeger, dat "die
Havelaar zoo gek niet was" als de kommandant meende. Verbrugge was
volstrekt niet misdeeld van verstand, en hij die de afdeeling _Lebak_
kende, nagenoeg zoo goed als een zoo groote landstreek, waar niets
gedrukt wordt, door één persoon gekend worden kàn, begon intezien dat er
toch verband was tusschen de schijnbaar niet samenhangende vragen van
Havelaar, en tevens dat de nieuwe adsistent-resident, hoezeer hij nooit
de afdeeling betreden had, iets wist van wat er omging. Wel begreep hij
nog altijd die vreugde niet over de armoede in _Lebak_, maar hij drong
zich op, die uitdrukking verkeerd verstaan te hebben. Later evenwel,
toen Havelaar hem meermalen hetzelfde zeide, zag hij in hoeveel groots en
edels er was in die vreugde.

Havelaar en Verbrugge namen plaats bij de tafel, en onder 't gebruiken
van thee over onbeduidende dingen sprekende, wachtte men tot Dongso den
resident kwam berichten dat de versche paarden waren voorgespannen. Men
pakte zich zoo goed mogelijk in den wagen, en reed heen. Door 't hotsen
en stooten viel 't spreken moeielijk. Kleine Max werd rustig gehouden met
_pisang_[38] en zijn moeder die hem op den schoot had, wilde volstrekt
niet bekennen dat ze vermoeid was, als Havelaar aanbood haar van den
zwaren jongen te ontlasten. In een oogenblik van gedwongen rust in een
moddergat, vroeg Verbrugge den resident, of hij met den nieuwen
adsistent-resident reeds gesproken had over mevrouw Slotering?

--M'nheer. Havelaar. Heeft. Gezegd.

--Welzeker, Verbrugge, waarom niet? Die dame kan bij ons blijven. Ik zou
niet gaarne ...

--Dat. Het. Goed. Was. sleepte de resident er met veel moeite bij.

--Ik zou niet gaarne mijn huis ontzeggen aan een dame in háár
omstandigheden! Zoo-iets spreekt vanzelf ... niet waar, Tine?

Ook Tine meende dat het vanzelf sprak.

--U heeft twee huizen te _Rangkas-Betoeng_, zei Verbrugge. Er is ruimte
in overvloed voor twee familien.

--Maar, al was dit zoo niet.

--Ik. Durfde. Het. Haar.

--Wel, resident, riep mevrouw Havelaar, er is geen twijfel aan!

--Niet. Toezeggen. Want. Het. Is.

--Al waren ze met hun tienen, als ze 't maar voor lief nemen bij ons.

--Een. Groote. Last. En. Zij. Is.

--Maar het reizen in haar pozitie is onmogelijk, resident!

Een hevige schok van den wagen die ontmodderd werd, zette een
uitroepingsteeken achter Tine's verklaring dat het reizen onmogelijk was
voor mevrouw Slotering. Ieder had het gebruikelijke _hè_! geroepen, dat
op zulk een stoot volgt, Max had in den schoot zijner moeder de _pisang_
weergevonden, die hij door den schok verloor, en reeds was men een heel
eind nader aan de modderdiepte die straks komen zou, voor de resident
besluiten kon zijn zinsnede te voleinden, door er bijtevoegen:

--Een. Inlandsche. Vrouw.

--O, dit is volkomen hetzelfde, trachtte mevrouw Havelaar verstaanbaar
te maken. De resident knikte, als vond hij het goed dat die zaak dus
geregeld was, en daar het spreken zoo moeielijk viel, brak men 't
gesprek af.

Die Mevrouw Slotering was de weduw van Havelaars voorganger die twee
maanden geleden gestorven was. Verbrugge, daarop voorloopig belast met
het ambt van adsistent-resident, zou 't recht gehad hebben, gedurende
dien tijd de ruime woning te betrekken, die te _Rangkas-Betoeng_, zooals
in elke afdeeling, van-landswege voor 't hoofd van het gewestelijk
bestuur is opgericht. Hij had dit echter niet gedaan, gedeeltelijk
misschien uit vrees dat hij te spoedig op-nieuw zou moeten verhuizen,
gedeeltelijk om 't gebruik daarvan aan die dame met haar kinderen
overtelaten. Er ware anders ruimte genoeg geweest, want behalve de vrij
groote adsistent-residentswoning zelf, stond daarneven op 'tzelfde "erf"
nog een ander huis dat vroeger daartoe gediend had, en in-weerwil van
den eenigszins bouwvalligen staat, nog altijd zeer geschikt was ter
bewoning.

Mevrouw Slotering had den resident verzocht haar voorspraak te zijn bij
den opvolger van haar echtgenoot, om de vergunning dat oude huis te
bewonen tot na haar verlossing, die zij over eenige maanden te-gemoet
zag. Het was dit verzoek dat door Havelaar en zijn vrouw zoo gereedelijk
was toegestaan, iets dat geheel in hun aard lag, want gastvrij en
hulpvaardig waren zij in de hoogste mate.

We hoorden den resident zeggen dat mevrouw Slotering een "inlandsche
vrouw" was. Dit vereischt voor niet-indische lezers eenige opheldering,
daar men al licht tot de onjuiste meening geraken zou hier met een
eigenlijk-javaansche te doen te hebben.

De europesche maatschappij in Nederlandsch Indiën is vrij scherp in twee
deelen gesplitst: de eigenlijke Europeanen, en dezulken die--hoezeer
wettelijk in geheel denzelfden rechtstoestand verkeerende--niet in
Europa geboren zijn, en min of meer inlandsch bloed in de aderen hebben.
Ter-eere der begrippen van menschelijkheid in Indie, haast ik me hier
bijtevoegen dat, hoe scherp ook de lijn zij, die in 't maatschappelijk
verkeer wordt getrokken tusschen de twee soorten van individuën, welke
tegenover den inlander gelijkelijk den naam van _Hollander_[39] dragen,
deze afscheiding evenwel geenszins 't barbaarsch karakter vertoont, dat
in Amerika bij de standsplitsing wordt waargenomen. Ik ontken niet dat er
nog altijd veel onrechtvaardigs en stuitends in deze verhouding blijft
bestaan, en dat het woord _liplap_ mij meermalen in de ooren klonk als
een bewijs hoe ver de niet-liplap, de blanke, dikwerf van ware beschaving
verwijderd is. Het is waar dat de liplap niet dan bij-uitzondering in
gezelschappen wordt toegelaten, en dat hij gewoonlijk, als ik me hier van
een zeer gemeenzame uitdrukking bedienen mag: "niet voor vol wordt
aangezien" maar zelden zal men zulke uitsluiting of geringschatting
hooren voorstellen en verdedigen als een _grondbeginsel_. Het staat
natuurlijk ieder vrij, zijn eigen omgeving en gezelschap te kiezen, en men
mag het den eigenlijken Europeaan niet euvel duiden, wanneer hij den
omgang met lieden van zijn landaard voortrekt boven 't verkeer met
personen die--hun meer of minder zedelijke en verstandelijke waarde in
't midden gelaten--zijn indrukken en denkbeelden niet deelen, of--en dit
is misschien bij vermeend verschil van _beschaving_, zeer dikwijls de
hoofdzaak--wier _vooroordeelen een andere richting hebben genomen_ dan
de zijne.[40]

Een _liplap_--om den term te bezigen die voor beleefder wordt gehouden,
zou ik moeten zeggen een "_dusgenaamd inlandsch kind_" maar ik vraag
vergunning mij te houden aan 't spraakgebruik dat uit allitteratie
geboren schijnt, zonder dat ik met die uitdrukking iets beleedigends
bedoel, en wat beteekent het woord dan ook?--een liplap heeft veel
goeds. Ook de Europeaan heeft veel goeds. Beiden hebben veel verkeerds,
en ook hierin alzoo gelijken zij op elkaar. Maar 't goede en 't verkeerde
dat aan beiden eigen is loopt te veel uit elkander, dan dat hun
verkeering over 't algemeen tot wederzijdsch genoegen kan strekken.
Bovendien--en hieraan heeft de Regeering veel schuld--is de liplap
dikwijls slecht onderwezen. De vraag is nu niet hoe de Europeaan wezen
zou, als hij zoo van der jeugd af ware belemmerd geworden in zijn
ontwikkeling, maar zeker is het dat de geringe wetenschappelijke
ontwikkeling van den liplap _in 't algemeen_ zijn gelijkstelling met den
Europeaan in den weg staat, ook dáár waar hij _als individu_ in
beschaving, wetenschap of kunst, misschien den voorrang boven een
bepaalden europeschen persoon verdienen zou.

Ook hieraan is weder niets nieuws. Het lag ook, bijv. in de staatkunde
van Willem den Veroveraar, om den minstbeduidenden Normandier te
verheffen boven den beschaafdsten Sakser, en elke Normandier beriep zich
gaarne op 't overwicht der Normandiers _in het algemeen_, om zijn persoon
ook dáár te doen gelden, waar hij de minste zou geweest zijn _zonder_ den
invloed zijner stamgenooten als bovenliggende partij.

Uit zoo-iets wordt natuurlijk in 't verkeer zekere gedwongenheid geboren.
die niet zou weg te nemen zijn dan door wijsgeerige onbekrompen inzichten
en maatregelen van het bestuur.[41]

Dat de Europeaan, die in zulke verhouding aan den winnenden kant is,
zich in dit kunstmatig overwicht zeer gemakkelijk schikt, spreekt
vanzelf. Maar dikwijls is 't koddig, iemand die zijn beschaving en taal
grootendeels opdeed in de rotterdamsche _Zandstraat_, den liplap te
hooren uitlachen omdat deze een _glas water_ en 't _gouvernement_,
mannelijk-, of _zon_ en _maan_ onzijdig maakt.

Een liplap moge beschaafd, goed onderwezen zijn, of geleerd--er zijn er
zoo!--zoodra de Europeaan, die zich ziek hield om achterteblijven van 't
schip waarop hij borden waschte, en die zijn aanspraken op beleefdheid
bazeert op "uwee" en "verexkuseer" aan het hoofd staat van de
handelsonderneming die zoo "enorm" gewonnen heeft op de indigo in 1800
zooveel ... neen, lang vóór hij de "_toko_" bezat, waarin hij hammen en
jachtgeweren verkoopt--wanneer zoo'n Europeaan opmerkt dat de
beschaafdste liplap moeite heeft de _h_ en de _g_, uit elkaar te houden,
lacht hij over de domheid van den man die niet weet dat er onderscheid is
tusschen een _gouden hek_ en een _houten gek_.

Maar om hierover niet te lachen, had hij moeten weten dat in het arabisch
en maleisch de _cha_ en de _hha_ door één karakter worden uitgedrukt,
dat _Hieronijmus_ viâ _Geronimo_ in _Jérôme_ overgaat, dat we van
_huano_, _guano_ maken, dat een _want_ een _handschoen_ is, dat _kous_
van _hose_ afstamt, en dat we voor _Guild Heaume_ in 't hollandsch
_Huillem_ of _Willem_ zeggen. Zooveel eruditie is te veel gevergd van
iemand die zijn fortuin maakte "in" de indigo, en z'n beschaving haalde
uit het welgelukken van dobbelarij ... of erger!

En zulk een Europeaan kan toch niet omgaan met zulk een liplap!

Ik begrijp hoe _Willem_ van _Guillaume_ komt, en moet erkennen dat ik,
vooral in de Molukken, zeer dikwijls "liplappen" heb leeren kennen, die
me deden verbaasd staan over den omvang hunner kennis, en die mij op 't
denkbeeld brachten dat wij Europeanen, hoeveel hulpmiddelen ons ook
ten-dienste stonden, dikwijls--en niet vergelijkender-wijze alleen--verre
ten-achteren staan bij de arme pariah's die van de wieg af hadden te
strijden met kunstmatig-onbillijke terugzetting en 't zot vooroordeel
tegen hun kleur.

Maar mevrouw Slotering was eens-voor-al gevrijwaard voor fouten in 't
hollandsch, omdat ze nooit anders dan maleisch sprak. We zullen haar
later te zien krijgen, als we met Havelaar, Tine en kleinen Max
thee-drinken in de voorgalerij der adsistent-residents-woning te
_Rangkas-Betoeng_, waar ons reisgezelschap, na lang hotsen en stooten,
eindelijk behouden aankwam.

De resident, die slechts was meegekomen om den nieuwen adsistent-resident
in zijn ambt te bevestigen, gaf den wensch te kennen nog dienzelfden dag
naar _Serang_ terugtekeeren:

--Omdat. Hij.

Havelaar betuigde insgelijks bereid te zijn tot allen spoed ...

--Het. Zoo. Druk. Had.

...en de afspraak werd gemaakt, dat men daartoe over een half uur in de
groote voorgalerij der woning van den Regent zou bij-eenkomen. Verbrugge,
hierop voorbereid, had reeds voor vele dagen aan de Distriktshoofden,
den _Patteh_, den _Kliwon_, den _Djaksa_[42] den belasting-kollekteur,
eenige _mantries_, en voorts aan alle inlandsche beambten die deze
plechtigheid moesten bijwonen, last gegeven zich op de hoofdplaats te
verzamelen.

De _Adhipatti_ nam afscheid, en reed naar zijn huis. Mevrouw Havelaar
bezag haar nieuwe woning, en was er zeer mee ingenomen, vooral omdat de
tuin groot was, 'tgeen haar zoo goed voorkwam voor kleinen Max die veel
in de lucht moest. De resident en Havelaar waren naar hun kamers gegaan
om zich te verkleeden, want bij de plechtigheid die er plaats hebben zou,
scheen het officieel voorgescheven kostuum een vereischte te wezen.
Rondom het huis stonden honderden menschen, die of te-paard den wagen
van den resident hadden begeleid, of tot het gevolg der saamgeroepen
Hoofden behoorden. De policie- en bureau-oppassers liepen bedrijvig
heen-en-weer. Kortom, alles toonde aan dat de eentonigheid op dat
vergeten plekje gronds in den javaschen Westhoek, voor een oogenblik
werd afgebroken door wat leven.

Weldra reed de fraaie wagen van den _Adhipatti_ 't voorplein op. De
resident en Havelaar, schitterend van goud en zilver, maar ietwat
struikelend over hun degens, stapten er in, en begaven zich naar de
woning van den Regent, waar ze met muziek van _gongs_ en _gamlangs_
ontvangen werden.[43] Ook Verbrugge, die zich van zijn bemodderd kostuum
had ontdaan, was reeds daar aangekomen. De mindere Hoofden zaten in een
grooten kring, naar oostersche wijze op matten op den grond, en aan 't
eind van de lange galerij stond een tafel, waaraan de resident, de
_Adhipatti_, de adsistent-resident, de kontroleur en een zestal Hoofden
plaats namen. Men diende thee met gebak rond, en de eenvoudige
plechtigheid begon.

De resident stond op, en las het besluit van den Gouverneur-generaal voor,
waarbij Max Havelaar was aangesteld tot adsistent-resident van de afdeeling
_Bantan-Kidoel_ of Zuid-Bantam, zooals _Lebak_ door de inlanders genoemd
wordt. Hij nam daarna 't staatsblad waarin de eed stond die tot de
aanvaarding van bedieningen in 't algemeen voorgeschreven is, en houdende:
"_dat men om tot het ambt van ***** te worden benoemd of bevorderd, niemand
iets beloofd of gegeven heeft, beloven of geven zal; dat men gehouw en
getrouw zal zijn aan zijne Majesteit den Koning der Nederlanden; gehoorzaam
aan zijner Majesteits vertegenwoordiger in de Indische gewesten; dat men
stiptelijk zal opvolgen en doen opvolgen de wetten en bepalingen, die
gegeven zijn of gegeven zullen worden, en dat men zich in alles zal
gedragen gelijk een goed_ ... (hier: adsistent-resident) _betaamt_."

Hierop volgde natuurlijk het sakramenteele: "_zoo waarlijk helpe mij God
Almachtig_."

Havelaar sprak de voorgelezen woorden na. Als in dezen eed begrepen, had
eigenlijk moeten worden beschouwd de belofte: _de inlandsche bevolking,
te zullen beschermen tegen uitzuiging, en onderdrukking_. Want, zwerende
dat men de bestaande wetten en bepalingen zou handhaven, behoefde men
slechts het oog te slaan op de talrijke voorschriften dienaangaande, om
intezien dat eigenlijk een bijzondere eed hieromtrent niet te-pas kwam.
Maar de wetgever schijnt gemeend te hebben dat overvloed van goed niet
schaden kan, althans men vordert van de adsistent-residenten een
afzonderlijken eed, waarbij die verplichting omtrent den geringen man
nogeens uitdrukkelijk vermeld wordt. Havelaar moest dus andermaal "God
Almachtig" tot getuige nemen bij de belofte: dat hij de "_inlandsche
bevolking, beschermen zou tegen onderdrukking, mishandeling en
knevelarij_."

Voor een fijnen opmerker zou 't de moeite waard zijn geweest, het
onderscheid gadeteslaan tusschen houding en toon van den resident en van
Havelaar bij deze gelegenheid. Beiden hadden zij dusdanige plechtigheid
meermalen bijgewoond. Het onderscheid dat ik bedoel, lag dus niet in 't
meer of min getroffen zijn door het nieuwe en ongewone, doch werd alleen
veroorzaakt door 't uiteenloopende der karakters en begrippen van deze
beide personen. De resident sprak wel iets sneller dan gewoonlijk, daar
hij 't besluit en de eeden slechts behoefde vóórtelezen, 'tgeen hem de
moeite bespaarde naar zijn slotwoorden te zoeken, maar toch geschiedde
van zijn kant alles, met een deftigheid en een ernst, die den
oppervlakkigen beschouwer een zeer hoog denkbeeld moesten inboezemen van
't gewicht dat hij aan de zaak hechtte. Havelaar integendeel, toen hij met
opgeheven vinger de eeden nasprak, had iets in gelaat, stem en houding,
alsof hij zeggen wilde: "dat spreekt vanzelf, ook _zonder God Almachtig_,
zou ik dat doen" en wie menschkunde bezat, zou meer vertrouwd hebben op
zijn ongedwongenheid en schijnbare onverschilligheid, dan op de ambtelijke
deftigheid van den resident.

Is 't niet inderdaad bespottelijk, te meenen dat de man die geroepen is
recht te spreken, de man aan wien het wel of wee van duizenden is in
handen gegeven, zich zou gebonden achten door een paar uitgesproken
klanken, wanneer hij niet, ook zonder die klanken, zich daartoe gedrongen
voelt door zijn eigen hart?

Wij gelooven van Havelaar, dat hij de armen en onderdrukten, waar hij die
mocht aantreffen, zou beschermd hebben, al had hij bij "God Almachtig" het
tegendeel beloofd.

Daarop volgde een toespraak van den resident tot de Hoofden, waarop hij
hun den adsistent-resident als opperhoofd der Afdeeling voorstelde, hen
uitnoodigde hem te gehoorzamen, hun verplichtingen stipt natekomen, en
dergelijke gemeenplaatsen meer. De hoofden werden daarop één-voor-één bij
name aan Havelaar voorgesteld. Hij reikte ieder de hand, en de
"installatie" was afgeloopen.

Men gebruikte ten-huize van den _Adhipatti_ 't middagmaal, waartoe ook
de kommandant Duclari genoodigd was. Terstond na afloop daarvan, stapte
de resident die gaarne nog dien avend te _Serang_ wilde terug zijn:

--Omdat. Hij. Het. Zoo. Bijzonder. Druk. Had.

...weder in zijn reiswagen, en zoo keerde _Rangkas-Betoeng_ weldra terug
tot een stilte, als te verwachten is van een javasche binnenpost die
door slechts weinig Europeanen bewoond werd en daarenboven niet aan den
grooten weg gelegen was.

De kennismaking tusschen Duclari en Havelaar was spoedig op een
gemakkelijken voet gebracht. De _Adhipatti_ gaf blijken van ingenomenheid
met zijn nieuwen "ouder broeder" en Verbrugge verhaalde later dat ook de
resident, dien hij op zijn terugreis naar Serang een eind wegs-uitgeleide
had gedaan, zich zeer gunstig over de familie Havelaar, die op haar
doortocht naar Lebak eenige dagen ten-zijnen-huize vertoefde, had
uitgelaten. Ook zeide hij dat Havelaar, bij de Regeering goed aangeteekend
staande, hoogstwaarschijnIijk spoedig tot een hooger ambt bevorderd, of
althans naar een meer "voordeelige" afdeeling verplaatst worden zou.

Max en "zijn Tine" waren eerst onlangs van een reis naar Europa
teruggekeerd, en gevoelden zich vermoeid van wat ik eens zeer
eigenaardig een koffertjes-leven heb hooren noemen. Zij achtten zich dus
gelukkig, na veel omzwervens eindelijk weder eens een plek te bewonen
waar zij zouden te-huis behooren. Vóór hun reis naar Europa, was Havelaar
adsistent-resident van Amboina geweest, waar hij met veel moeielijkheden
had te strijden gehad, omdat de bevolking van dat eiland in een gistenden
en oproerigen toestand verkeerde ten-gevolge van de vele verkeerde
maatregelen die in den laatsten tijd genomen waren.

Niet zonder veerkracht had hij dezen geest van verzet weten te
onderdrukken, doch uit verdriet over de weinige hulp die men hem hierin
van-hoogerhand verleende, en uit ergernis over 't ellendig bestuur dat
sedert eeuwen de heerlijke streken der Molukken ontvolkt en bederft ...

De belangstellende lezer trachte te lezen te krijgen wat over dit
onderwerp reeds in 1825 door den baron Van der Capellen geschreven werd,
en kan de Publikatien van dezen menschenvriend vinden in het Indische
Staatsblad van dat jaar. De toestand is er sedert dien tijd niet beter
op geworden!

Hoe dit zij, Havelaar deed te Amboina wat hij mocht en kon, maar uit
ergernis over gebrek aan medewerking van hen die in de eerste plaats
geroepen waren zijn pogingen te steunen, was hij ziek geworden, en dit had
hem bewogen naar Europa te vertrekken.[44] Strikt genomen had hij bij
wederplaatsing aanspraak gehad op beter keuze dan de arme geenszins
welvarende afdeeling _Lebak_, daar zijn werkkring te Amboina van grooter
gewicht was, en hij dáár, zonder resident boven zich, geheel op zichzelf
gestaan had. Bovendien was er, reeds voor hij naar Amboina vertrok,
spraak van geweest hem tot resident te verheffen, en het bevreemdde dus
sommigen dat hem thans het bestuur eener Afdeeling werd opgedragen, die
aan kultuur-emolumenten zoo weinig opbracht, dewijl velen het belang
eener bediening naar de daaraan verbonden inkomsten afmeten. Hijzelf
echter beklaagde zich hierover volstrekt niet, want zijn eerzucht was
geenszins van dien aard, dat hij bedelen zou om hoogeren rang of meer
gewin.[45]

En dit laatste ware hem toch goed te-stade gekomen! Want op zijn reizen
in Europa had hij het weinige uitgegeven, dat hij in vorige jaren had
overgegaard. Zelfs had hij daar schulden achtergelaten, en hij was dus, in
één woord, arm. Doch nooit had hij zijn ambt beschouwd als een geldwinning,
en bij zijn benoeming naar _Lebak_ nam hij zich met tevredenheid voor, het
achterstallige door zuinigheid intehalen, in welk voornemen zijn vrouw
die zoo eenvoudig was in smaak en behoeften, hem met groot genoegen
ondersteunen zou.

Maar zuinigheid viel Havelaar moeielijk. Hij voor zichzelf kon zich tot
het strikt-noodige bepalen. Ja, zonder de minste inspanning kon hij
binnen de grens daarvan blijven, doch waar anderen hulp behoefden, was
hem 't helpen, het geven, een ware hartstocht. Hijzelf zag dit zwak in,
beredeneerde met al 't gezond verstand dat hem gegeven was, hoe
_onrecht_ hij deed, iemand te ondersteunen, waar hijzelf meer aanspraak
zou gehad hebben op zijn eigen hulp ... gevoelde dit onrecht nog
levendiger, wanneer ook "zijn Tine" en Max, die hij beiden zoo lief had,
te lijden hadden onder de gevolgen zijner vrijgevigheid ... hij verweet zich
zijn goedhartigheid als zwakte, als ijdelheid, als zucht om voor een
verkleeden prins doortegaan ... hij beloofde zich beterschap, en toch ...
telkens als deze of gene zich aan hem wist voortedoen als 't slachtoffer
van tegenspoed, vergat hij alles om te helpen. En dit in-weerwil der
bittere ondervinding van de gevolgen dezer door overdrijving tot fout
geworden deugd. Acht dagen vóór de geboorte van zijn kleinen Max, bezat
hij 't noodige niet om 't ijzeren wiegje te koopen waarin zijn lieveling
rusten zou, en weinig tijds te-voren nog had hij de weinige versierselen
zijner vrouw opgeofferd, om iemand bijtestaan, die gewis in beter
omstandigheden verkeerde dan hijzelf.

Maar dit alles lag al weer ver achter hen toen zij waren aangekomen te
_Lebak_! Met vroolijke kalmte hadden zij bezit genomen van het huis: "waar
ze nu toch eenigen tijd hoopten te blijven." Met een eigenaardig genot
hadden zij te Batavia de meubelen besteld, die alles zoo _comfortable_ en
gezellig maken zouden. Zij toonden elkaar de plekken waar ze zouden
ontbijten, waar kleine Max spelen zou, waar de bibliotheek zou staan,
waar hij 's avends haar zou voorlezen wat hij dien dag geschreven had,
want hij was altijd bezig met het ontwikkelen zijner denkbeelden op 't
papier ... en: "eens zou dat gedrukt worden, meende Tine, en dan zou men
zien wie haar Max was!" Maar nooit had hij iets ter-perse laten leggen
van wat er in zijn hoofd omging, omdat zekere schroom hem bezielde, die
wel iets zweemde naar eerbaarheid. Hijzelf althans wist dezen schroom
niet beter te beschrijven, dan door aan wie hem aanspoorden tot
publiciteit, te vragen: "zoudt _gij_ uw dochter op-straat laten loopen
zonder hemd?"

Dit was dan weer een van de vele _boutades_, die zijn omgeving deden
zeggen dat "die Havelaar toch een zonderling mensch was, en ik beweer
het tegendeel niet. Maar als men de moeite nam zijn ongewone wijze van
spreken te vertalen, zou men in die vreemde vraag over het toilet van
een meisje, wellicht den tekst gevonden hebben voor een verhandeling
over de kuisheid van den geest, die schuw is voor de blikken van den
lompen voorbijganger, en zich terugtrekt in een hulsel van maagdelijke
schroomvalligheid.[46]

Ja, ze zouden gelukkig zijn te _Rangkas-Betoeng_, Havelaar en zijn Tine!
De eenige zorg die hen drukte, waren de schulden die zij in Europa hadden
achtergelaten, verhoogd met de nog onbetaalde kosten der terugreis naar
Indie, en met de uitgaven voor 't meubelen hunner woning. Maar nood was
er niet. Ze zouden immers leven van de helft, van een derde zijner
inkomsten? Misschien ook, ja waarschijnlijk, zou hij spoedig resident
worden, en dan werd alles makkelijk geregeld in weinig tijds ...

--Hoewel 't mij erg spijten zou, Tine, _Lebak_ te verlaten, want er is
hier veel te doen. Je moet heel zuinig wezen, beste, dan kunnen wij
misschien alles afdoen, ook zonder bevordering ... en dan hoop ik lang
hier te blijven, heel lang!

Een aansporing tot zuinigheid nu, behoefte hij tot háár niet te richten.
_Zij_ had er waarlijk geen schuld aan, dat spaarzaamheid noodig was
geworden, doch ze had zich zoo vereenzelvigd met haar Max, dat ze die
aansporing geenszins opvatte als een verwijt, wat het dan ook niet was.
Want Havelaar wist zeer goed dat _hij_ alleen gefaald had door zijn te ver
gedreven vrijgevigheid, en dat _haar_ fout--àls er dan een fout bestond
aan hare zijde--alleen hierin had gelegen, dat ze uit liefde voor Max
altijd alles had goedgekeurd wat hij deed.

Ja, _zij_ had het goed gevonden, toen hij die beide arme vrouwen uit de
_Nieuwstraat_, die nooit Amsterdam hadden verlaten, en nooit waren
"uitgeweest" rondleidde op de Haarlemmer kermis, onder 't koddig
voorwendsel dat de Koning hem belast had met: "het amuzeeren van oude
vrouwtjes die zich zoo goed gedragen hadden". _Zij_ vond het goed dat hij
de weeskinderen uit alle gestichten te Amsterdam op koek en amandelmelk
onthaalde, en ze overlaadde met speelgoed. _Zij_ begreep volkomen dat hij
de logementsrekening van de familie arme zangers betaalde, die terug
wilden naar hun land, maar niet gaarne de have achterlieten, waartoe de
harp behoorde, en de viool, en de bas, die zij zoo noodig hadden voor hun
schamel bedrijf. _Zij_ kon het niet afkeuren dat hij 't meisje tot haar
bracht, dat 'savends op de straat hem had aangesproken ... dat hij haar
te eten gaf en herbergde, en 't àl te goedkoop "ga heen, en zondig niet
meer!" niet uitsprak, voor hij haar dat "niet zondigen" had mogelijk
gemaakt. _Zij_ vond het zeer schoon in haar Max, dat hij 't klavier liet
terugbrengen in de voorkamer van den huisvader, dien hij had hooren
zeggen hoe leed het hem deed dat de meisjes verstoken waren van muziek
"na dat bankroet." _Zij_ begreep zeer goed dat haar Max de slavenfamilie
vrijkocht te Menado, die zoo bitter bedroefd was te moeten stijgen op de
tafel des afslagers. _Zij_ vond het natuurlijk dat Max paarden weergaf aan
de Alfoeren in de _Minahassa_, wier paarden waren doodgereden door de
officieren van de _Baijonnaise_. _Zij_ had er niet tegen dat hij te Menado
en te Amboina de schipbreukelingen der amerikaansche _whalers_ bij zich
riep en verzorgde, en zich te _grand seigneur_ achtte om een
herbergiersrekening voorteleggen aan 't amerikaansch Gouvernement. [47]
_Zij_ begreep volkomen waarom de officieren van bijna elk aangekomen
oorlogschip grootendeels bij Max logeerden, en dat zijn huis hun geliefd
_pied-à-terre_ was.

Was hij niet háár Max? Was het niet te klein, te nietig, was 't niet
ongerijmd, hem die zoo vorstelijk dacht, te willen binden aan de regels
van spaarzaamheid en huishoudelijkheid die voor anderen gelden? En
bovendien, al mocht er dan soms voor 't oogenblik iets onevenredigs
wezen tusschen inkomsten en uitgaven, was Max, háár Max, niet bestemd
voor een schitterende loopbaan? Moest hij niet weldra in omstandigheden
verkeeren, die hem zouden in-staat stellen zonder overschrijding zijner
inkomsten den vrijen loop te laten aan zijn groothartige neigingen? Moest
háár Max niet Gouverneur-generaal worden van dat lieve Indie, of ... een
koning? Wast 't niet vreemd zelfs, dat hij niet reeds koning wàs?

Als er een fout bij haar kon gevonden worden, dan was haar ingenomenheid
met Havelaar schuld daaraan, en zoo ooit, dan zou 't hier gelden: dat
men veel vergeven moet aan wie veel heeft lief gehad!

Doch men had haar niets te vergeven. Zonder nu te deelen in de
overdreven begrippen die zij van haren Max koesterde, mag men toch
aannemen dat hij een goede loopbaan voor zich had, en wanneer dit gegrond
uitzicht zich had verwezenlijkt, zouden inderdaad de onaangename gevolgen
zijner vrijgevigheid weldra uit den weg te ruimen geweest zijn. Maar nog
een reden van geheel anderen aard verontschuldigde hare en zijne
schijnbare zorgeloosheid.

Ze had zeer jong haar beide ouders verloren, en was bij hare familie
opgevoed. Toen ze huwde, deelde men haar mede dat zij een klein vermogen
bezat, 'tgeen dan ook werd uitbetaald, doch Havelaar ontdekte uit enkele
brieven van vroeger tijd, en uit eenige losse aanteekeningen die zij in
een van haar moeder afkomstige kassette bewaarde, dat haar familie zoo
van vaders- als van moeders-zijde zeer rijk was geweest, zonder dat hem
evenwel duidelijk worden kon, wáár, waardoor of wanneer die rijkdom was
verloren gegaan. Zijzelf, die nooit belang gesteld had in zaken van
geldelijken aard, wist weinig of niets te antwoorden, toen Havelaar bij
haar aandrong op eenige inlichtingen aangaande de vorige bezittingen van
haar verwanten. Haar grootvader, de baron Van W., was met Willem den
vijfden naar Engeland uitgeweken en ridmeester geweest bij 't leger des
hertogs van ijork. Hij scheen met de uitgeweken leden der stadhouderlijke
familie een vroolijk leven geleid te hebben, wat dan ook door velen werd
opgegeven als oorzaak van den ondergang zijner fortuin. Later, bij
Waterloo, sneuvelde hij in een charge onder de huzaren van Boreel.
Aandoenlijk was het, de brieven te lezen van haar vader--toen een
jongeling van achttien jaren, die als luitenant bij dat korps in dezelfde
charge een sabelhouw op 't hoofd bekwam, aan welks gevolgen hij acht
jaren later krankzinnig sterven zou--brieven aan zijn moeder, waarin hij
zich beklaagde hoe hij vruchteloos op het slagveld naar 't lijk zijns
vaders had gezocht.[48]

Wat haar afkomst van moederszijde aangaat, herinnerde zij zich dat haar
grootvader op zeer aanzienlijken voet geleefd had, en uit sommige
papieren bleek dat deze in het bezit was geweest van de posterijen in
Zwitserland, op de wijze zooals thans nog in een groot gedeelte van
Duitschland en Italie, die tak van inkomst de _apanage_ uitmaakt der
vorsten van _Turn en Taxis_.[49] Dit deed een groot vermogen
veronderstellen, maar ook hiervan was door geheel onbekende oorzaken
niets, of zeer weinig althans, overgegaan op het tweede geslacht.

Havelaar vernam 't weinige dat daarvan te vernemen was, eerst na zijn
huwelijk, en bij zijn nasporingen wekte het zijn verwondering dat de
kassette waarvan ik zoo-even sprak--met den inhoud uit een gevoel van
_pieteit_ bewaarde, zonder te gissen dat daarin misschien stukken waren,
die belang hadden uit een geldelijk oogpunt--op onbegrijpelijke wijze was
verloren gegaan. Hoe onbaatzuchtig ook, hij bouwde op deze en vele andere
omstandigheden de meening dat hierachter een _roman intime_ verscholen
lag, en men mag 't hem niet euvel duiden dat hij, die voor zijn duren
inborst veel behoefde, met vreugde dien roman een blij einde had zien
nemen. Hoe 't nu wezen moog met het bestaan van dien roman, en of er al
dan niet _spoliatie_ had plaats gehad, zeker is 't dat er in Havelaars
verbeelding iets geboren werd, wat men een _rêve aux millions_ zou
kunnen noemen.[50]

Doch alweer was 't eigenaardig dat hij die zoo nauwkeurig en scherp het
recht van een ander--hoe diep ook begraven onder stoffige akten en
dikwebbige _chicanes_--zou hebben nagespoord en verdedigd, dat hij hier
waar zijn eigen belang in 't spel was, met slordigheid het oogenblik
verwaarloosde, waarin misschien de zaak had moeten worden aangevat. Hij
scheen iets als schaamte te gevoelen omdat het hier zijn eigen voordeel
gold, en ik geloof zeker wanneer "zijn Tine" gehuwd ware geweest met een
ander, met iemand die zich tot hem had gewend met het verzoek de spinrag
te verbreken waarin haar voorouderlijk fortuin was blijven hangen, dat hij
geslaagd zou zijn "de interessante wees" in 't bezit te stellen van het
vermogen dat haar behoorde. Maar nu was die interessante wees _zijn_
vrouw, háár vermogen was het _zijne_, hij vond er dus iets koopmansachtigs
in, iets derogeerends, in haar naam te vragen: "zijt ge mij niet nog iets
schuldig?"

En toch kon hij dien millioenendroom niet van zich schudden, al ware het
dan ook slechts om een verontschuldiging bij de hand te hebben, bij het
dikwijls voorkomend zelfverwijt dat hij te veel geld uitgaf.

Eerst kort voor het terugkeeren naar Java, toen hij reeds veel geleden
had onder den druk van geldgebrek, toen hij zijn fier hoofd had moeten
buigen onder de _furca caudina_ van menigen schuldeischer, had hij zijn
traagheid of zijn schroom kunnen overwinnen om werk te maken van de
millioenen die hij meende nog te-goed te hebben. En men antwoordde hem
met eene oude rekening-courant ... een argument, zooals men weet,
waartegen niets valt intebrengen.

Maar ze zouden zoo spaarzaam wezen te _Lebak_! En waarom ook niet? Er
dwalen in zoo'n onbeschaafd land, op den laten avend geen meisjes over
straat, die een weinig eer te verkoopen hebben voor een weinig
voedsel.[51] Er zwerven daar zoo geen menschen rond, die van
problematische beroepen leven. Daar valt het niet voor, dat een gezin
op-eens te-gronde gaat door wisseling van fortuin ... en van zoodanigen
aard toch waren gewoonlijk de klippen waarop de goede voornemens van
Havelaar strandden. Het getal Europeanen in die Afdeeling was zoo gering
dat het niet in aanmerking komen kon, en de javaan te _Lebak_ te arm
om--bij welke lotwisseling ook--belangwekkend te worden door nog grooter
armoede. Dit alles overdacht Tine zoo niet--hiertoe toch had zij zich,
juister dan zij uit liefde voor Max doen wilde, rekenschap moeten geven
van de oorzaken hunner min gunstige omstandigheden--maar er lag in hun
nieuwe omgeving iets dat kalmte ademde, en afwezen van alle aanleidingen
--met meer of min valsch-romanesken tint dan--die vroeger Havelaar zoo
dikwijls hadden doen zeggen:

--Niet waar, Tine, dàt is nu toch een geval waaraan ik me niet onttrekken
kan?

En waarop zij altijd geantwoord had:

--Wel neen, Max, dááraan kanje je niet onttrekken!

We zullen zien hoe't eenvoudige, schijnbaar onbewogen _Lebak_ Havelaar
meer kostte dan alle vorige uitspattingen van zijn hart te-zamen genomen.
Maar dit wisten zij niet! Zij zagen de toekomst met vertrouwen te-gemoet,
en voelden zich zoo gelukkig in hun liefde en in 't bezit van hun
kind ...

--Wat al rozen in den tuin, riep Tine, en ziedaar ook _rampeh_ en
_tjempaka_, en zooveel _melati_, en zie eens al die schoone lelien ...

En, kinderen als ze waren, vermaakten zij zich met hun nieuw huis. En
toen 's avends Duclari en Verbrugge, na een bezoek bij Havelaar,
terugkeerden naar hun gemeenschappelijke woning, spraken zij veel over de
kinderlijke vroolijkheid van de nieuw aangekomen familie.

Havelaar begaf zich naar zijn kantoor, en bleef daar den nacht door, tot
den volgenden morgen.




ACHTSTE HOOFDSTUK


Havelaar had den kontroleur verzocht, de hoofden die te _Rangkas-Betoeng_,
aanwezig waren, uittenoodigen daar tot den volgenden dag te vertoeven om
de _Sebah_[52] bijtewonen, die hij beleggen wilde. Zulk een vergadering had
gewoonlijk eens in de maand plaats, doch hetzijd-i aan sommige Hoofden die
wat ver van de hoofdplaats woonden--want de Afdeeling _Lebak_ is zeer
uitgestrekt--het onnoodig heen-en weerreizen wilde besparen, hetzijd-i
wenschte, terstond en zonder den vastgestelden dag aftewachten, hen op
plechtige wijze toetespreken, hij had den eersten _Sebah_-dag op den
volgenden morgen bepaald.

Links voor zijn woning, doch op 'tzelfde "erf" en tegenover 't huis dat
mevrouw Slotering bewoonde, stond een gebouw dat gedeeltelijk de bureaux
der adsistent-residentie bevatte, waartoe tevens de landskas behoorde,
en gedeeltelijk bestond in een vrij ruime open galerij, die een zeer goede
gelegenheid tot zulk een vergadering aanbood. Daar waren dan ook den
volgenden morgen de Hoofden vroegtijdig vereenigd. Havelaar trad binnen,
groette, en nam plaats. Hij ontving de geschreven maandelijksche berichten
over landbouw, veestapel, politie, en justitie, en legde die tot nader
onderzoek ter-zijde.

Ieder verwachtte hierop een toespraak als die welke de resident op den
vorigen dag had gehouden, en het is niet geheel-en-al zeker dat Havelaar
zelf van voornemen was iets anders te zeggen, doch men moest hem bij
zulke gelegenheden gehoord en gezien hebben om zich voortestellen hoe
hij, bij toespraken als deze, zich opwond en door zijn eigenaardige wijze
van spreken aan de bekendste zaken een nieuwe kleur meedeelde, hoe zich
dan zijn houding oprichtte, hoe zijn blik vuur schoot, hoe zijn stem van 't
vleiend zachte in 't vlijmend scherpe overging, hoe de beelden van zijn
lippen vloeiden als strooide hij iets kostbaars om zich heen dat toch hèm
niets kostte, en hoe, als hij ophield, ieder hem aanstaarde met open mond
als om te vragen: "mijn God, wie zijt ge?"

Het is waar dat hijzelf, die bij zulke gelegenheid sprak als een apostel,
als een ziener, later niet juist wist hoe hij gesproken had, en zijn
welsprekendheid had dan ook meer de eigenschap van te verbazen en te
treffen, dan door bondigheid van redeneering te overtuigen. Hij zou den
krijgslust der Atheners, zoodra tot den oorlog tegen Philippus besloten
was, tot dolzinnigheid hebben kunnen aanvuren, maar minder goed
waarschijnlijk zou hij geslaagd zijn, als zijn taak geweest ware hen door
redeneering tot dien oorlog te bewegen. Zijn aanspraak tot de _Lebaksche_
hoofden was natuurlijk in 't maleisch, en ontleende hieraan een
eigenaardigheid temeer, daar de eenvoudigheid der oostersche talen aan
veel uitdrukkingen een kracht verleent, die in ònze idiomen door
litterarische gekunsteldheid is verloren gegaan, terwijl aan den anderen
kant het zoetvloeiende van 't maleisch moeielijk in eenige andere taal is
weertegeven. Men bedenke bovendien, dat het meerendeel zijner hoorders
uit eenvoudige, doch geenszins domme menschen bestond, en tevens dat het
Oosterlingen waren, wier indrukken zeer verschillen van de onze.

Havelaar moet nagenoeg aldus gesproken hebben:

   Mijnheer de _Radhen Adhipatti_, Regent van _Bantan-Kidoel_, en gij,
   _Radhens Dhemang_ die Hoofden zijt der distrikten in deze Afdeeling,
   en gij, _Radhen Djaksa_ die de justitie tot uw ambt hebt, en ook gij,
   _Radhen Kliwon_ die gezag voert op de hoofdplaats, en gij _Radhens_,
   _Mantries_, en allen die Hoofden zijt in de afdeeling _Bantan-Kidoel_,
   ik groet u![53]

   En ik zeg u dat ik vreugde voel in mijn hart, nu ik hier u allen
   vergaderd zie, luisterende naar de woorden van mijn mond.

   Ik weet dat er onder u lieden zijn, die uitsteken in kennis en in
   braafheid van hart: ik hoop mijn kennis door de uwe te vermeerderen,
   want zij is niet zoo groot als ik wenschte. En ik heb wel de braafheid
   lief, maar dikwijls bespeur ik dat er in mijn gemoed fouten zijn, die de
   braafheid overschaduwen en daaraan den groei benemen ... gij allen
   weet hoe de groote boom den kleinen verdringt en doodt. Daarom zal ik
   letten op degenen onder u, die uitstekend zijn in deugd, om te
   trachten beter te worden dan ik ben.

   Ik groet u allen zeer.

   Toen de Gouverneur-generaal mij gelastte tot u te gaan om
   adsistent-resident te zijn in deze afdeeling, was mijn hart verheugd.
   Het kan u bekend zijn dat ik nooit _Bantan-Kidoel_ had betreden. Ik
   liet mij dus geschriften geven, die over uwe afdeeling handelen, en
   heb gezien dat er veel goeds is in _Bantan-Kidoel_. Uw volk bezit
   rijstvelden in de dalen, en er zijn rijstvelden op de bergen. En ge
   wenscht in vrede te leven, en ge begeert niet te wonen in de
   landstreken die bewoond worden door anderen. Ja, ik weet dat er veel
   goeds is in _Bantan-Kidoel_!

   Maar niet hierom alleen was mijn hart verheugd. Want ook in andere
   streken zou ik veel goeds gevonden hebben.

   Doch ik ontwaarde dat uwe bevolking arm is, en hierover was ik blijde
   in het binnenste mijner ziel.

   Want ik weet dat Allah den arme liefheeft, en dat Hij rijkdom geeft aan
   wien hij beproeven wil. Maar tot de armen zendt Hij wie zijn woord
   spreekt, opdat zij zich oprichten in hun ellende.

   Geeft Hij niet regen waar de halm verdort, en een dauwdrup in den
   bloemkelk die dorst heeft?

   En is het niet schoon, te worden uitgezonden om de vermoeiden te
   zoeken, die achterbleven na den arbeid en neerzonken langs den weg,
   daar hun knieën niet sterk meer waren om optegaan naar de plaats van
   het loon? Zou ik niet verheugd wezen de hand te mogen reiken aan wie
   in de groeve viel, en een staf te geven aan wien de bergen beklimt?
   Zou niet mijn hart opspringen als het ziet gekozen te zijn onder velen,
   om van klagen een gebed te maken en dankzegging van geween?

   Ja, ik ben zeer blijde geroepen te zijn in _Bantan-Kidoel_!

   Ik heb gezegd tot de vrouw die mijne zorgen deelt en mijn geluk grooter
   maakt: "verheug u, want ik zie dat Allah zegen geeft op het hoofd van
   ons kind! Hij heeft mij gezonden naar een oord waar niet alle arbeid is
   afgeloopen, en Hij keurde mij waardig daar te zijn vóór den tijd van den
   oogst. Want niet in het snijden der _padie_ is de vreugde: de vreugde
   is in het snijden der _padie_ die men geplant heeft. En de ziel des
   menschen groeit niet van het loon, maar van den arbeid die het loon
   verdient. En ik zeide tot haar: Allah heeft ons een kind gegeven, dat
   eenmaal zeggen zal: "weet ge dat ik zijn zoon ben?" En dan zullen er
   wezen in het land, die hem groeten met liefde, en die de hand zullen
   leggen op zijn hoofd, en zeggen zullen: "zet u neder aan ons maal, en
   bewoon ons huis, en neem uw deel aan wat wij hebben, want ik heb uwen
   vader gekend."

   Hoofden van _Lebak_, er is veel te arbeiden in uwe landstreek!

   Zegt mij, is niet de landman arm? Rijpt niet uw _padie_ dikwerf ter
   voeding van wie niet geplant hebben? Zijn er niet vele verkeerdheden
   in uw land? Is niet het aantal uwer kinderen gering?

   Is er niet schaamte in uwe zielen, als de bewoner van _Bandoeng_[54]
   dat daar ten-oosten ligt, uwe streken bezoekt, en vraagt: "waar zijn
   de dorpen, en waar de landbouwers? En waarom hoor ik den _gamlang_
   niet, die blijdschap spreekt met koperen mond, noch het gestamp der
   _padie_ uwer dochters?"

   Is het u niet bitter, te reizen van hier tot de Zuidkust, en de
   bergen te zien die geen water dragen op hunne zijden, of de vlakten
   waar nooit een buffel den ploeg trok?

   Ja, ja, ik zeg u dat uw en mijn ziel daarover bedroefd is! En daarom
   juist zijn wij Allah dankbaar dat hij ons macht heeft gegeven om hier
   te arbeiden.

   Want wij hebben in dit land akkers voor velen, schoon de bewoners
   weinig zijn. En het is niet de regen die ontbreekt, want de toppen der
   bergen zuigen de wolken des hemels ter aarde. En niet overal zijn
   rotsen die plaats weigeren aan den wortel, want op veel plaatsen is
   de grond week en vruchtbaar, en roept om de graankorrel die hij ons
   wil weergeven in gebogen halm. En er is geen oorlog in het land die
   de _padie_ vertreedt als ze nog groen is, noch ziekte die den
   _patjol_ nutteloos maakt.[55] Noch zijn er zonnestralen, heeter dan
   noodig is om het graan te doen rijpen dat u en uw kinderen voeden
   moet, noch _banjirs_ die u doen jammeren: "wijs mij de plaats waar ik
   gezaaid heb!"[56]

   Waar Allah waterstroomen zendt, die de akkers wegnemen ... waar Hij
   den grond hard maakt als dorre steen ... waar Hij Zijn zon doet gloeien
   ter verschroejing ... waar Hij oorlog zendt, die de velden omkeert ...
   waar Hij slaat met ziekten die de handen slap maken, of met droogte
   die de aren doodt ... daar, Hoofden van _Lebak_, buigen wij deemoedig
   het hoofd, en zeggen: "Hij wil het zoo!"

   Maar niet aldus in _Bantan-Kidoel_!

   Ik ben hier gezonden om uw vriend te zijn, uw ouder broeder. Zoudt gij
   uw jongeren broeder niet waarschuwen als ge een tijger zaagt op
   zijn weg?

   Hoofden van _Lebak_, we hebben dikwijls misslagen begaan, en ons land
   is arm omdat we zooveel misslagen begingen.

   Want in _Tjikandi_ en _Bolang_, en in het _Krawangsche_, en in de
   ommelanden van _Batavia_, zijn velen die geboren zijn in ons land, en
   die ons land verlaten hebben.[57]

   Waarom zoeken zij arbeid, ver van de plaats waar ze hun ouders
   begroeven? Waarom vlieden zij de _dessah_[58] waar zij de besnijdenis
   ontvingen? Waarom verkiezen zij de koelte van den boom die dáár
   groeit, boven de schaduw onzer bosschen?

   En ginds in 't noordwesten over de zee, zijn velen die ònze kinderen
   moesten zijn, maar die _Lebak_ hebben verlaten om rondtedolen in
   vreemde streken met _kris_ en _klewang_, en schietgeweer. En ze komen
   ellendig om, want er is macht van de Regeering daar, die de
   opstandelingen verslaat.[59]

   Ik vraag u, Hoofden van _Bantan-Kidoel_, waarom zijn er zoovelen die
   weggingen, om niet begraven te worden waar ze geboren zijn? Waarom
   vraagt de boom, waar de man is dien hij als kind zag spelen aan zijn
   voet?

       *       *       *       *       *

Havelaar hield hier een oogenblik op. Om eenigszins den indruk te
begrijpen dien zijn taal maakte, had men hem moeten hooren en zien. Toen
hij sprak van zijn kind, was er in zijn stem iets zachts, iets
onbeschrijfelijk roerends, dat uitlokte tot de vraag: "waar is de kleine?
Reeds nu wil ik 't kind kussen, dat zijn vader zoo spreken doet!" Maar
toen hij kort daarna, schijnbaar met weinig geleidelijkheid, overging tot
de vragen waarom _Lebak_ arm was, en waarom er zooveel bewoners van die
streken verhuisden naar elders, klonk er in zijn toon iets dat denken
deed aan 't geluid dat een boor maakt, als ze met kracht wordt
geschroefd in hard hout. Toch sprak hij niet luid, noch drukte hij
bijzonder op enkele woorden, en zelfs was er iets eentonigs in zijn stem,
maar hetzij studie of natuur, juist deze eentonigheid maakte den indruk
zijner woorden sterker op gemoederen die zoo bijzonder ontvankelijk waren
voor zulke taal.

Zijn beelden, die altijd genomen waren uit het leven dat hem omringde,
waren voor hem werkelijk hulpmiddelen tot begrijpelijk maken van wat hij
bedoelde, en niet, zooals vaak geschiedt, lastige aanhangsels die de
zinsneden der redenaars bezwaren, zonder eenige duidelijkheid toetevoegen
aan 't begrip der zaak die men voorgeeft toetelichten. We zijn thans
gewoon aan de ongerijmdheid van de uitdrukking: "sterk als een leeuw"
maar wie in Europa dit beeld het eerst gebruikte, toonde dat hij zijn
vergelijking niet had geput uit de zielepoëzie die beelden geeft voor
redeneering en niet anders spreken _kan_, doch zijn aanvullende
gemeenplaats eenvoudig had afgeschreven uit een of ander boek--uit
den bijbel misschien--waarin een _leeuw_ voorkwam. Want niemand zijner
hoorders had ooit de sterkte des leeuws ondervonden, en 't ware dus
veeleer noodig geweest hun die sterkte te doen beseffen door vergelijking
van den leeuw met iets waarvan de kracht hun bij ervaring bekend was, dan
omgekeerd.

Men erkenne dat Havelaar werkelijk dichter was. Ieder gevoelt dat hij,
sprekende van de rijstvelden die er waren op de bergen, de oogen daarheen
richtte door de open zijde der zaal, en dat hij die velden inderdaad zag.
Men beseft, als hij den boom liet vragen waar de man was die als kind aan
zijn voet gespeeld had, dat die boom daar stond en voor de verbeelding
van Havelaars toehoorders in werkelijkheid vragend rondstaarde naar de
heengegane bewoners van _Lebak_. Ook verzon hij niets: hij hoorde den boom
spreken, en meende slechts natezeggen wat hij in zijn dichterlijke
opvatting zoo duidelijk verstaan had.

Wanneer misschien iemand de opmerking maken mocht, dat het oorspronkelijke
in Havelaars wijze van spreken niet zoo onbetwistbaar is, daar zijn taal
denken doet aan den stijl der profeten van 't Oude-Testament, moet ik
herinneren reeds gezegd te hebben dat hij in oogenblikken van vervoering
werkelijk iets had van een ziener. Gevoed door de indrukken die 't leven in
wouden en op bergen hem had meegedeeld, omgeven door de poëzie-ademende
atmosfeer van het oosten, en alzoo scheppende uit gelijksoortige bron als
de Vermaners der Oudheid waarmee men soms zich genoopt voelde hem te
vergelijken, gissen wij dat hij niet ànders zou gesproken hebben, ook wanneer
hij nooit de heerlijke dichtstukken van het Oude-Testament gelezen had.
Vinden we niet reeds in de verzen die van zijn jeugd dagteekenen, regels
als deze, die geschreven waren op den _Salak_--een der reuzen, maar niet
de grootste, onder de bergen van de _Preanger Regentschappen_--waarin
alweder de aanhef de zachtheid zijner aandoeningen teekent, om op-eens
overtegaan in 't naspreken van den donder dien hij onder zich hoort:

     't Is zoeter hier zijn Maker luid te loven...
         't Gebed klinkt schoon langs berg- en heuvelrij...
     Veel meer dan ginds rijst hier het hart naar boven:
         Men is zijn God op bergen meer nabij!
     Hier schiep Hijzelf altaar en tempelkoren,
         Nog door geen tred van 's menschen voet ontwijd,
     Hier doet Hij zich in 't raat'lend onweer hooren...
         En rollend roept Zijn donder: Majesteit!(*)

(*)Frits zegt: _ijd_ en _eit_ rijmt niet, althans niet in Friesland
   en Zeeland. Die Sjaalman schijnt dan niet eens verzen te maken,
   die deugen. 't Is waar, 't was in zijn jeugd.
                                                  B. Droogstoppel[60]

... en gevoelt men niet, dat hij de laatste regels niet zóó had kunnen
schrijven, als hij niet werkelijk had meenen te hooren en te verstaan hoe
Gods donder hem die regels in klaterende trilling tegen de wanden van
't gebergte toeriep?

Maar hij hield niet van verzen. "Het was een leelijk rijglijf" zeide hij,
en als hij er toe gebracht werd iets te lezen van wat hij "begaan" had,
zooals hij zich uitdrukte, schiep hij er vermaak in, zijn eigen werk te
bederven, òf door 't voortedragen op een toon die 't belachelijk maken
moest, òf door op-eenmaal, vooral bij een hoogst-ernstigen passus,
aftebreken, en er een kwinkslag tusschen te werpen, die de toehoorders
pijnlijk aandeed, maar die bij hem niets anders was dan een bloedige satire
op de onevenredigheid tusschen dat keurslijf en zijn ziel die zich daarin
zoo benauwd voelde.

Er waren onder de Hoofden slechts weinigen die van de rondgediende
ververschingen iets gebruikten. Havelaar had namelijk met een wenk
gelast, de bij zoodanige gelegenheid onvermijdelijke thee met
_maniessan_[61] rondtedienen. Het scheen dat hij met voordacht na de
laatste zinsnede zijner toespraak een rustpunt wilde laten. En hier was
reden toe. "Hoe, moesten de Hoofden denken, hij weet reeds dat er
zoovelen onze Afdeeling verlieten, met bitterheid in 't hart? Reeds is
hem bekend hoeveel huisgezinnen naar naburige landstreken verhuisden,
om de armoede te ontwijken die hier heerscht? En zelfs weet hij dat er
zooveel _Bantammers_ zijn onder de benden die in de _Lampongs_ de vaan
des opstands hebben ontrold tegen 't nederlandsch gezag? Wat wil hij?
Wat bedoelt hij? Wien gelden zijne vragen?

En er waren er die _Radhen Wiera Koesoema_, het distriktshoofd van
_Parang-Koedjang_ aanzagen.[62] Maar de meesten sloegen de oogen
ter-aarde.

"Kom eens hier, Max!" riep Havelaar, die zijn kind gewaar werd, spelende
op het erf, en de Regent nam den kleine op den schoot. Maar deze was te
wild om daar lang te blijven. Hij sprong weg, en liep den grooten kring
rond, en vermaakte de Hoofden door zijn gekeuvel, en speelde met de
gevesten van hun krissen. Toen hij bij den _Djaksa_ kwam, die de aandacht
van 't kind trok omdat hij sierlijker dan de anderen gekleed was[63]
scheen deze iets op 't hoofd van kleinen Max te wijzen aan den _Kliwon_
die naast hem zat en een gefluisterde opmerking daarover scheen te beamen.

--Ga nu heen, Max, zei Havelaar, papa heeft iets aan die heeren te
zeggen.

De kleine liep weg nadat hij met kushandjes gegroet had.

Hierop ging Havelaar aldus voort:

   --Hoofden van _Lebak_! Wij allen staan in dienst des Konings van
   Nederland. Maar Hij, die rechtvaardig is, en wil dat wij onzen plicht
   doen, is vèr van hier. Dertig-maal duizend-maal duizend zielen, ja,
   meer dan zooveel, zijn gehouden zijn bevelen te gehoorzamen, maar hij
   kan niet wezen nabij allen die afhangen van zijnen wil.

   De Groote-Heer te Buitenzorg is rechtvaardig, en wil dat ieder zijn
   plicht doe. Maar ook deze, machtig als hij is, en gebiedende over al
   wat gezag heeft in de steden en over allen die in de dorpen de
   oudsten zijn, en beschikkende over de macht des legers en over de
   schepen die op zee varen[64] ook hij kan niet zien waar onrecht
   gepleegd is, want het onrecht blijft verre van hem.

   En de resident te _Serang_, die heer is over de landstreek _Bantam_,
   waar vijf-maal-honderd-duizend menschen wonen, wil dat er recht
   geschiede in zijn gebied, en dat er rechtvaardigheid heersche in de
   landschappen die hem gehoorzamen. Doch waar onrecht is, woont hij
   verre. En wie boosheid doet, verschuilt zich voor zijn aangezicht
   omdat hij straffe vreest.

   En de heer _Adhipatti_, die Regent is van _Zuid-Bantam_, wil dat
   ieder leve die het goede betracht, en dat er geen schande zij over de
   landstreek die zijn regentschap is.

   En ik, die gisteren den Almachtigen God tot getuige nam dat ik
   rechtvaardig zou zijn en goedertieren, dat ik recht zou doen zonder
   vrees en zonder haat, dat ik zal zijn: "een goed adsistent-resident"
   ... ook ik wensch te doen wat mijn plicht is.

   Hoofden van _Lebak_! Dit wenschen wij allen!

   Maar als er soms onder ons mochten zijn, die hun plicht verwaarloozen
   voor gewin, die het recht verkoopen voor geld, of die den buffel van
   den arme nemen, en de vruchten die behooren aan wie honger hebben ...
   wie zal ze straffen?

   Als een van u het wist, hij zou 't beletten. En de Regent zou niet
   dulden dat zoo-iets geschiedde in zijn regentschap. En ook ik zal het
   tegengaan waar ik kan. Maar als noch gij noch de _Adhipatti_ noch ik
   het wisten ...

   Hoofden van _Lebak_! Wie toch zal dan recht doen in _Bantan-Kidoel_?

   Hoort naar mij, als ik u zeggen zal hoe er dan recht zal gedaan
   worden.

   Er komt een tijd dat onze vrouwen en kinderen schreien zullen bij het
   gereedmaken van ons doodkleed, en de voorbijganger zal zeggen: "daar
   is een mensch gestorven." Dan zal wie aankomt in de dorpen, tijding
   brengen van den dood desgenen die gestorven is, en wie hem herbergt
   zal vragen: "wie was de man die gestorven is?" En men zal zeggen:

   "Hij was goed en rechtvaardig. Hij sprak recht en verstootte den klager
   niet van zijn deur. Hij hoorde geduldig aan, wie tot hem kwam, en gaf
   weder wat ontnomen was. En wie den ploeg niet drijven kon door den
   grond omdat de buffel uit den stal was gehaald, hielp hij zoeken naar
   den buffel. En waar de dochter was geroofd uit het huis der moeder,
   zocht hij den dief en bracht de dochter weder. En waar men gearbeid
   had onthield hij het loon niet, en hij ontnam de vruchten niet aan wie
   den boom geplant hadden. Hij kleedde zich niet met het kleed dat
   anderen dekken moest, noch voedde zich met voedsel dat den arme
   behoorde."

   Dan zal men zeggen in de dorpen--"Allah is groot, Allah heeft hem tot
   zich genomen. Zijn wil geschiedde ... er is een goed mensch gestorven."

   Doch andermaal zal de voorbijganger stilstaan voor een huis, en  vragen,
   "wat is dit, dat de _gamlang_ zwijgt, en het gezang der meisjes?" En
   wederom zal men zeggen: er is een man gestorven."

   En wie rondreist in de dorpen, zal 's avends zitten bij zijn gastheer,
   en om hem heen de zonen en dochteren van het huis, en de kinderen van
   wie het dorp bewonen, en hij zal zeggen:

   "Daar stierf een man die beloofde rechtvaardig te zijn, en hij verkocht
   het recht aan wie hem geld gaf. Hij mestte zijn akker met het zweet van
   den arbeider dien hij had afgeroepen van den akker des arbeids. Hij
   onthield den werkman zijn loon, en voedde zich met het voedsel van den
   arme. Hij is rijk geworden van de armoede der anderen. Hij had veel
   gouds en zilvers en edele steenen in menigte, doch de landbouwer die
   in de nabuurschap woont, wist den honger niet te stillen van zijn
   kind. Hij glimlachte als een gelukkig mensch, maar men hoorde gekners
   tusschen de tanden van den klager die recht zocht. Er was
   tevredenheid op zijn gelaat, maar geen zog in de borsten der moeders
   die zoogden."

   Dan zullen de bewoners der dorpen zeggen: "Allah is groot ... wij
   vloeken niemand!"

   Hoofden van _Lebak_, eens sterven wij allen!

   Wat zal er gezegd worden in de dorpen waar wij gezag hadden? En wàt
   door de voorbijgangers die de begrafenis aanschouwen?

   En wat zullen wij antwoorden, als er na onzen dood een stem spreekt
   tot onze ziel, en vraagt: "waarom is er geween in de velden, en
   waarom verbergen zich de jongelingen? Wie nam den oogst uit de
   schuren, en uit de stallen den buffel die het veld ploegen zou? Wat
   hebt gij gedaan met den broeder dien ik u gaf te bewaken? Waarom is de
   arme treurig en vloekt de vruchtbaarheid zijner vrouw?"

Hier hield Havelaar weder op, en na eenig zwijgen ging hij op de
eenvoudigsten toon van de wereld, en als had er volstrekt niets dat
indruk maken moest, voort:

   --Ik wenschte gaarne in goede verstandhouding met u te leven, en
   daarom verzoek ik u mij te beschouwen als een vriend. Wie gedwaald
   mocht hebben kan op een zacht oordeel van mijn kant staat-maken, want
   daar ik zelf zo menig keer dwaal, zal ik niet streng zijn ... niet
   althans in de gewone dienstvergrijpen of nalatigheden. Alleen waar
   nalatigheid zou worden tot gewoonte, zal ik die tegengaan. Over
   misslagen van groveren aard ... over knevelarij en onderdrukking,
   spreek ik niet. Zoo-iets zal niet voorkomen niet waar, m'nheer de
   _Adhipatti_?

   --O neen, mijnheer de adsistent-resident, zoo-iets zal niet voorkomen
   in _Lebak_.

   --Welnu dan, mijne heeren Hoofden van _Bantan-Kidoel_, laat ons
   verheugd zijn dat onze Afdeeling zoo verachterd en zoo arm is. Wij
   hebben iets schoons te doen. Als Allah ons in 't leven spaart, zullen
   wij zorg dragen dat er welvaart kome. De grond is vruchtbaar genoeg,
   en de bevolking gewillig. Als ieder in 't genot wordt gelaten van de
   vruchten zijner inspanning, lijdt het geen twijfel dat binnen weinig
   tijds de bevolking zal toenemen, zoo in zielental als in bezittingen
   en beschaving, want dit gaat veelal hand-aan-hand. Ik verzoek u
   nogmaals mij te beschouwen als een vriend die u helpen zal waar hij
   kan, vooral waar onrecht moet worden te-keer gegaan. En hiermede
   beveel ik mij zeer aan in uwe medewerking.

   Ik zal u de ontvangen berichten over Landbouw, Veeteelt, Politie en
   justitie met mijn beschikkingen doen teruggeworden.

   Hoofden van _Bantan-Kidoel_! Ik heb gezegd. Ge kunt terugkeeren,
   ieder naar zijne woning. Ik groet u allen zeer![65]

Hij boog, bood den ouden Regent den arm, en geleidde hem over het erf
naar 't woonhuis, waar Tine hem stond te wachten in de voorgalerij.

--Kom, Verbrugge, ga nog niet naar huis! Kom ... een glas Madera? En ...
ja, dit moet ik weten, _Radhen Djaksa_, hoor eens!

Havelaar riep dit, toen alle Hoofden na veel buigingen zich gereed
maakten naar hun woningen terug te keeren. Ook Verbrugge stond op 't
punt het erf te verlaten, doch keerde met den _Djaksa_ terug.

--Tine, ik wil madera drinken, Verbrugge ook. _Djaksa_, laat hooren, wat
hebt ge toch aan den _Kliwon_ over mijn kleinen jongen gezegd?

--_Mintah ampong_[66] mijnheer de adsistent-resident, ik bezag zijn hoofd
omdat mijnheer gesproken had.

--Wat drommel heeft zijn hoofd daarmee te maken. Ik weet zelf al niet
meer wat ik gezegd heb.

--Mijnheer, ik zeide tot den _Kliwon_ ...

Tine schoof bij: er werd over kleinen Max gesproken.

--Mijnheer, ik zeide tot den _Kliwon_ dat de _Sienjo_[67] een koningskind
was.

Dàt deed Tine goed: zij vond het ook!

De _Adhipatti_ bezag 't hoofd van den kleine, en inderdaad, ook hij zag
op de kruin den dubbelen haarwervel die, naar 't bijgeloof op Java,
bestemd is een kroon te dragen.

Daar de etikette niet toeliet den _Djaksa_ een plaats aantebieden in
tegenwoordigheid van den Regent, nam hij afscheid, en men was eenigen tijd
bij-een zonder iets aanteroeren dat betrekking had op den "dienst." Maar
op-eenmaal--en dus in strijd met den zoo uitermate hoffelijken volksaard
--vroeg de Regent of zekere gelden die de belasting-kollekteur te-goed
had, niet konden worden uitbetaald?

--Wel neen, riep Verbrugge, mijnheer de _Adhipatti_ weet dat dit niet
geschieden mag voor zijn verantwoording afgeloopen is.

Havelaar speelde met Max. Maar er bleek dat dit hem niet belette op 't
gelaat van den Regent te lezen dat Verbrugge's antwoord hem
niet aanstond.

--Kom, Verbrugge, laat ons niet lastig wezen, zeide hij. En hij liet een
klerk van 't kantoor roepen. We zullen dat maar uitbetalen ... die
verantwoording zal wel goedgekeurd worden.

Nadat de Adhipatti vertrokken was, zei Verbrugge, die veel hield van de
staatsbladen:

--Maar, m'nheer Havelaar, dat mag niet! De verantwoording van den
kollekteur is nog altijd te _Serang_ in onderzoek ... als nu eens daaraan
iets ontbreekt?

--Dan leg ik 't er bij, zei Havelaar.

Verbrugge begreep maar niet waaruit deze groote inschikkelijkheid voor
den belasting-kollekteur geboren werd. De klerk kwam weldra met eenig
geschrijf terug. Havelaar teekende, en zei dat men spoed moest maken met
die uitbetaling.

--Verbrugge, ik zal je zeggen waarom ik dit doe! De Regent heeft geen
duit in huis: zijn schrijver heeft het mij gezegd, en bovendien ... dat
brusque vragen! De zaak is duidelijk. _Hijzelf_ heeft dat geld noodig, en
de kollekteur wil 't hem voorschieten. Ik overtreed liever op eigen
verantwoordelijkheid een vorm, dan dat ik een man van zijn rang en jaren
in verlegenheid laten zou. Bovendien, Verbrugge, er wordt in _Lebak_
gruwelijk misbruik gemaakt van gezag. Dit moet je weten. Weet je 't?

Verbrugge zweeg. Hij wist het.[68]

--Ik weet het, ging Havelaar voort, _ik weet het_! Is niet m'nheer
Slotering gestorven in November? Welnu, _den dag na zijn dood_ heeft de
regent volk opgeroepen om zijn _Sawahs_ te bewerken ... zonder betaling!
Ge hadt dit moeten weten, Verbrugge. _Wist_ je 't?

Dit wist Verbrugge niet.

Als kontroleur hadt je 't _moeten_ weten! Ik weet het, ging Havelaar
voort. Dáár liggen de maandstaten van de distrikten--en hij toonde 't pak
geschrijf dat hij ontvangen had in de vergadering--zie, ik heb niets
geopend. Daarin zijn, onder andere zaken, de opgaven van op de
hoofdplaats geleverde arbeiders tot heeredienst. Welnu, zijn die
opgaven juist?

--Ik heb ze nog niet gezien ...

--Ik ook niet! Maar toch vraag ik je of ze juist zijn? Waren de opgaven
van de vorige maand juist?

Verbrugge zweeg.

--Ik zal 't je zeggen: ze waren _valsch_! Want er was driemaal meer volk
opgeroepen om voor den Regent te werken dan de bepalingen op de
heerediensten toelaten, en dit durfde men natuurlijk in de staten niet
opgeven. Is 't waar, wat ik zeg?

Verbrugge zweeg.

--Ook de staten die ik vandaag ontving, zijn valsch, ging Havelaar voort.
De Regent is arm. De Regenten van _Bogor (Buitenzorg)_ en
_Tjiandjoer_[69] zijn leden van 't geslacht waarvan hij 't hoofd is. Die
laatste heeft slechts rang van _Tommongong_, onze Regent is _Adhipatti_,
en toch laten zijn inkomsten, omdat _Lebak_ niet geschikt is voor koffi
en hem dus geen emolumenten opbrengt, niet toe in praal en luister te
wedijveren met een eenvoudigen _Dhemang_ in de _Preanger_, die den
stijgbeugel houden zou als zijn neven te-paard stijgen. Is dit waar?

--Ja, dit is zoo.

--Hij heeft niets dan zijn traktement, en hierop is een korting ter
afbetaling van een voorschot dat de Regeering hem gegeven heeft, toen hij
... _weet_ je 't?

--Ja, ik weet het.

--Toen hij een nieuwe _medsjid_ wilde laten bouwen, waartoe veel geld
noodig was. Bovendien, veel leden zijner familie ... _weet_ je 't?

--Ja, dat weet ik.

--Veel leden van zijn familie--die eigenlijk niet in 't _Lebaksche_
te-huis behoort, en daarom ook bij 't volk niet gezien is--scharen zich
als een plunderbende om hem heen, en persen hem geld af. Is dit waar?

--'t Is de waarheid, zei Verbrugge.

--En als zijn kas ledig is, wat dikwijls gebeurt, nemen zij _in zijn naam_
de bevolking af, wat hun aanstaat. Is dit zoo?

--Ja, het is zoo.

--Ik ben dus goed onderricht, doch daarover nader. De Regent, die in
jaren klimmende den dood vreest, wordt beheerscht door de zucht zich
verdienstelijk te maken door giften aan geestelijken. Hij geeft veel geld
uit voorreiskosten van pelgrims naar Mekka, die hem allerlei vodden van
relieken, talismans en _djimats_[70] terugbrengen. Is 't niet zoo?

--Ja, dat is waar.

--Welnu, door dit alles is hij zoo arm. De _Dhemang_ van _Parang-Koedjang_,
is zijn schoonzoon. Waar de Regent zelf uit schaamte voor zijn rang niet
durft nemen, is het die--_Dhemang_,--maar hij is 't niet alléén--die aan
den _Adhipatti_ zijn hof maakt door 't afpersen van geld en goed aan de
arme bevolking, en door de lieden wegtehalen van hun eigen rijstvelden om
ze heentedrijven naar de _sawahs_ van den Regent. En deze ... zie, ik wil
gelooven dat hij gaarne anders wilde, maar de nood dwingt hem gebruik te
maken van zulke middelen. Is dit alles niet waar, Verbrugge?

--Ja, 't is waar, zei Verbrugge, die hoe langer hoe meer begon intezien
dat Havelaars blik scherp was.

--Ik wist, vervolgde deze, dat hij geen geld in huis had, toen hij zoo-even
over de afrekening met den onderkollekteur begon te spreken. Ge hebt heden
morgen gehoord dat het mijn voornemen is, mijn plicht te doen. Onrecht duld
ik niet, bij God, dat duld ik niet!

En hij sprong op, en er was in zijn toon geheel iets anders dan den
vorigen dag bij zijn _officieelen_ eed.

--Maar, ging hij voort, ik wil mijn plicht doen met zachtheid. Ik wil niet
te nauwkeurig weten wat geschied _is_. Doch wat _van heden af_
geschiedt, is ter _mijner_ verantwoording, daarvoor zal _ik_ zorg dragen!
Ik hoop lang hier te blijven. Weet je wel, Verbrugge dat onze roeping
heerlijk schoon is? Maar weet je ook wel dat ik alles wat ik je zoo-even
zei, eigenlijk van _u_ had moeten hooren? Ik ken u even goed als ik weet
wie er _garem glap_ maken aan de zuidkust.[71] Je bent een braaf mensch
... ook dit weet ik. Maar waarom heb je mij niet gezegd dat hier zooveel
verkeerds was? Gedurende twee maanden ben je waarnemend adsistent-resident
geweest, en bovendien reeds lang hier als kontroleur ... je moest het dus
weten, niet waar?

--M'nheer Havelaar, ik heb nooit gediend onder iemand als u. Ge hebt
iets zeer bijzonders, neem het me niet kwalijk.

--Volstrekt niet! Ik weet wel dat ik niet ben als alle menschen, maar
wat doet dit tot de zaak?

--Dat doet er dit toe, dat u iemand begrippen en denkbeelden meedeelt,
die vroeger niet bestonden.

--Neen! Die ingesluimerd waren door den vervloekten officieelen
_slender_ die zijn stijl zoekt in "_ik heb de eer_" en de rust van zijn
geweten in "_de hooge tevredenheid van de Regeering_." Neen, Verbrugge!
laster jezelf niet! Je behoeft van mij niets te leeren. Heb ik je
bij-voorbeeld heden morgen in de _Sebah_ iets nieuws verteld?

--Neen, nieuws niet, maar u sprak anders dan anderen.

--Ja, dat komt ... omdat mijn opvoeding wat verwaarloosd is: ik spreek
te-hooi en te-gras. Maar je zoudt me zeggen waarom je tot-nog-toe zoo
berust hebt in alles wat er verkeerds was in _Lebak_.

--Ik heb nooit zoo den indruk gehad van een _initiatief_. Bovendien, dat
alles is altijd zoo geweest in deze streken.

--Ja, ja, dat weet ik wel! Ieder kan geen profeet of apostel wezen ...
hm, 't hout zou duur worden van 't kruisigen! Maar je wilt me toch wel
helpen alles te-recht te brengen? je wilt toch wel je _plicht_ doen?

--Zeker! Vooral bij u. Maar niet ieder zou dit zoo streng vorderen of
zelfs goed opvatten, en dan komt men zoo ligt in de pozitie van iemand
die windmolens bestrijdt.

--Neen! Dan zeggen zij die 't onrecht liefhebben omdat ze daarvan leven,
dat er geen onrecht _was_, om 't vermaak te hebben u en mij uittemaken
voor Don Quichotten, en te-gelijker-tijd _hun_ windmolens draaiende te
houden. Doch, Verbrugge, je hadt niet op _mij_ hoeven te wachten om je
plicht te doen! M'nheer Slotering was een bekwaam en eerlijk man: hij wist
wat er omging, hij keurde het af en verzette zich er tegen ... ziehier!

Havelaar nam uit een portefeuille twee vellen papier, en deze aan
Verbrugge tonende, vroeg hij:

--Wiens hand is dit?

--Dat is de hand van m'nheer Slotering.

--Juist! Welnu, dit zijn kladnotaas, bevattende blijkbaar onderwerpen
waarover hij met den resident spreken wilde. Daar lees ik ... zie:
1°_Over den rijstbouw_. 2° _Over de woningen der dorpshoofden_. 3°_Over
het innen der landrenten, enz._ Daar achter staan twee uitroepingsteekens.
Wat bedoelde m'nheer Slotering daarmee?

--Hoe kan _ik_ dat weten? riep Verbrugge.

--Ik wel! Dit beduidt dat er veel meer landrenten worden opgebracht, dan
er in 'slands kas vloeien. Doch ik zal je dan iets tonen dat wij beiden
weten, omdat het in letters en niet in teekens geschreven is. Ziehier:

   "12°_Over het misbruik dat door de regenten en mindere hoofden van de
   bevolking wordt gemaakt. (Over het houden van verschillende woningen
   ten-koste der bevolking, enz.)_"

Is dit duidelijk? Ge ziet dat de heer Slotering wèl iemand was, die een
_initiatief_ wist te nemen, je had je dus bij hem kunnen aansluiten.
Luister verder:

   "15° _Dat vele personen van de familien en bedienden der inlandsche
   hoofden op de uitbetalingstaten voorkomen, die inderdaad geen deel
   nemen in de kultuur, zoodat de voordeelen hiervan hun ten-deel
   vallen, ten préjudice van de werkelijke deelhebbers. Ook worden zij
   gesteld in het onrechtmatig, bezit van sawah-velden, terwijl die
   alleen toekomen aan degenen, die aandeel hebben in de kultuur_."

Hier heb ik een andere nota, en wel in potlood. Zie eens, ook dáárop
staat iets zeer duidelijks:

   "_De verloop van volk te Parang-Koedjang is alleen toeteschrijven aan
   het VERREGAAND misbruik, dat van de bevolking wordt gemaakt_."

Wat zegje dáárvan? Ziet ge wel dat ik niet zoo excentriek ben als 't
schijnt, wanneer ik werk maak van recht? Zie je nu dat ook anderen dit
deden?[72]

--Het is waar, zei Verbrugge, de heer Slotering heeft den resident
dikwijls over dat alles gesproken.

--En wat volgde daarop?

--Dan werd de Regent geroepen: er werd _geaboucheerd_ ...

--Juist! En verder?

--De Regent ontkende gewoonlijk alles. Dan moesten er getuigen komen ...
niemand durfde tegen den Regent getuigen ...--och, m'nheer Havelaar, die
zaken zijn zoo moeielijk!

De lezer zal, vóór hij mijn boek heeft uitgelezen, even goed als Verbrugge
weten waarom die zaken zoo bijzonder moeielijk waren.

--Mijnheer Slotering had er veel ergernis over, vervolgde de kontroleur,
hij schreef scherpe brieven aan de Hoofden ...

--Ik heb ze gelezen ... heden nacht, zei Havelaar.[73]

--En ik heb hem dikwijls hooren zeggen dat hij, als er geen verandering
kwam, en als de resident niet _doortastte_ zich rechtstreeks zou wenden
tot den Gouverneur-generaal. Dit heeft hij ook aan de Hoofden zelf gezegd
op den laatsten _Sebah_ dien hij heeft voorgezeten.

--Daaraan zou hij zeer verkeerd hebben gedaan. De resident was zijn chef
dien hij in geen geval mocht voorbijgaan. En waarom zou hij dat ook? Het is
toch niet te veronderstellen dat de resident van _Bantam_ onrecht en
willekeur zou goedkeuren?

--Goedkeuren ... neen! Maar men klaagt niet gaarne bij de Regeering een
Hoofd aan.

--Ik klaag niet gaarne iemand aan, wien ook, maar als 't _moet_, een
Hoofd zoo goed als een ander. Doch van aanklagen is nu hier, goddank,
nog geen spraak! Morgen ga ik den Regent bezoeken. Ik zal hem 't
verkeerde van onwettige gezagsoefening onder 't oog brengen, vooral waar
't om de bezitting van arme menschen te doen is. Maar in afwachting dat
alles te-recht komt, zal ik hem in zijn netelige omstandigheden helpen
zooveel ik kan. Je begrijpt nu immers waarom ik dat geld aan den
kollekteur dadelijk heb laten uitbetalen, niet waar? Ook ben ik van
voornemen aan de Regeering te verzoeken, den Regent zijn voorschot
kwijtteschelden.[74] En u, Verbrugge, stel ik voor, gezamenlijk stipt
onzen plicht te doen. Zoolang 't kàn, met zachtheid, maar als 't _moet_,
zonder vrees! Je bent een eerlijk man, dit weet ik, maar je bent
beschroomd. Zeg voortaan flink uit waar 't op staat, _advienne que
pourra_! Werp die halfheid van je, beste kerel ... en nu, blijf bij ons
eten: we hebben hollandsche bloemkool in blik ... maar alles is zeer
eenvoudig, want ik moet heel zuinig zijn ... ik ben erg ten-achter in
geldzaken: de reis naar Europa, weetje? Kom, Max ... sakkerloot, jongen,
wat word je zwaar!

En, met Max te-paard op zijn schouder, trad hij, gevolgd door Verbrugge,
de binnengalerij in, waar Tine hen wachtte aan den gedekten disch die,
zooals Havelaar gezegd had, wel _zeer_ eenvoudig was! Duclari, die aan
Verbrugge kwam vragen of hij al dan niet dacht thuis te zijn voor 't
middagmaal, werd meegenoodigd aan-tafel, en wanneer de lezer gesteld is
op wat afwisseling in mijn vertelling, wordt hij naar 't volgend hoofdstuk
verwezen, waarin ik meedeel wat er zoo-al gesproken werd bij dat maal.




NEGENDE HOOFDSTUK


Ik gaf er veel voor, met juistheid te weten, lezer, hoe lang ik nu een
heldin in de lucht zou kunnen laten zweven, voor ge, bij de beschrijving
van een kasteel, mijn boek moedeloos uit de hand zoudt leggen, zonder te
wachten tot het mensch op den grond kwam? Als ik in mijn verhaal zulk een
luchtsprong noodig had, zou ik voorzichtigheidshalve nog altijd een
eerste verdieping kiezen als uitgangspunt van haar sprong, en een
kasteel waarvan weinig te zeggen viel. Wees echter voorloopig gerust:
Havelaars huis had geen verdieping, en de heldin van mijn boek--goede
hemel, de lieve trouwe _anspruchlose_ Tine, een heldin!--is nooit uit
een venster gesprongen.

Toen ik 't vorig hoofdstuk sloot met een aanwijzing op wat afwisseling in
het volgende, was dit eigenlijk meer een oratorische kunstgreep, en om
een slot te maken dat goed "knipte" dan wel omdat ik inderdaad meende
dat het volgend hoofdstuk alleen "ter afwisseling" waarde hebben zou.
Een schrijver is ijdel als ... een man. Spreek kwaad van zijn moeder of van
de kleur zijner haren, zeg dat hij een amsterdamsch accent heeft--wat
nooit een Amsterdammer toestemt--wellicht vergeeft hij u die dingen. Maar
... roer nooit aan de buitenzij van 't kleinste onderdeel eener bijzaak
van iets dat er lag naast zijn geschrijf ... want dàt vergeeft hij u niet!
Als ge dus mijn boek niet schoon vindt, en ge mocht mij ontmoeten, houd u
dan alsof wij elkander niet kenden.

Neen, zelfs zulk een hoofdstuk "ter afwisseling" komt me door het
vergrootglas mijner schrijvers-ijdelheid, hoogst belangrijk en zelfs
onmisbaar voor, en als ge het oversloegt, en daarna niet naar behooren
waart ingenomen met mijn boek, zou ik niet aarzelen u dat overslaan te
verwijten als oorzaak dat ge mijn boek niet kondet beoordeelen, want dat
ge juist het _essentieele_ niet gelezen hadt. Zóó zou ik--want ik ben
man en schrijver--elk hoofdstuk voor _essentieel_ houden, dat gij hadt
overgeslagen met onvergeeflijke lezerslichtzinnigheid.

Ik verbeeld me dat uwe vrouw vraagt: "is er nogal wat _aan_ dat boek?"
En ge zegt bij-voorbeeld--_horribile auditu_ voor mij--met de
woordenrijkheid die eigen is aan gehuwde mannen:

--Hm ... zóó ... ik weet nog niet.

Welnu, barbaar, lees verder! Het belangrijke staat juist voor de deur. En
met een bevende lip staar ik u aan, en meet de dikte van de omgeslagen
bladen, en ik zoek op uw gelaat naar den weerschijn van 't hoofdstuk "dat
zoo mooi is ...

Neen, zeg ik, hij is er nog niet. Straks zal hij op springen, in
vervoering iets omhelzen, zijn vrouw misschien.

Maar ge leest verder. Het "mooie hoofdstuk" moet voorbij wezen, dunkt me.
Ge zijt in 't minst niet opgesprongen, hebt niets omhelsd.

En al dunner wordt de bundel bladen onder uw rechterduim, en al schraler
wordt mijn hoop op die omhelzing ... ja, waarachtig, ik had zelfs
staat-gemaakt op een traan!

En ge hebt den roman uitgelezen tot "waar ze elkaar krijgen" toe, en ge
zegt--een andere vorm, van welsprekendheid in den echtestaat--geeuwend:

--Zóó ... zóó! 't Is een boek dat ... hm! Och, ze schrijven zoo véél
tegenwoordig!

Maar weet ge dan niet, ondier, tijger, _Europeaan_, lezer, weet ge dan
niet dat ge daar een uur hebt doorgebracht met bijten op _mijn_ geest als
op een tandenstoker? Met knagen en kauwen op vleesch en been van uw
geslacht? Menscheneter, daarin stak mijn ziel, _mijn_ ziel die ge hebt
vermaald als eens gegeten gras! 't Was _mijn_ hart dat ge daar hebt
opgeslikt als een versnapering! Want in dat boek had ik dat hart en die
ziel neergelegd, en er vielen zooveel tranen op dat handschrift, en mijn
bloed week weg uit de âren naarmate ik voortschreef, en ik gaf u dat
alles, en dat kocht ge voor weinige stuivers ... en ge zegt: _hm_!

De lezer begrijpt dat ik hier niet spreek van _mijn_ boek.

Zoodat ik maar zeggen wil, om met Abraham Blankaart te spreken ...

--Wie is dat, Abraham Blankaart? vroeg Louise Rosemeijer, en Frits
vertelde het haar, wat me groot genoegen deed, want dit gaf mij
gelegenheid eens optestaan en, voor dien avend althans, een eind
te maken aan de voorlezing. Ge weet dat ik makelaar in koffi ben
--_Lauriergracht N° 37_--en dat ik alles over heb voor mijn vak. Ieder
zal dus kunnen nagaan, hoe weinig ik tevreden was met het werk van
Stern. Ik had op koffi gehoopt, en hij gaf ons ... ja, de hemel
weet, wàt!

Met zijn opstel heeft hij ons al drie kransavenden beziggehouden, en, wat
het ergste is, de Rosemeijers vinden het mooi. Zoo zeggen ze, ten-minste.
Als ik een aanmerking maak, beroept hij zich op Louise. "Háár
goedkeuring, zegt hij, weegt hem zwaarder dan alle koffi van de wereld,
en bovendien: "als 't hart me gloeit ... enz.--Zie deze tirade op bladzij
zooveel, of liever, zie ze niet.--Daar sta ik dan, en weet niet wat te
doen! Dat pak van Sjaalman is een waar Trojaansch paard. Ook Frits wordt
er door bedorven. Hij heeft, naar ik bemerk, Stern geholpen, want die
Abraham Blankaart is veel te hollandsch voor een Duitscher.[75] Beiden
zijn ze zoo pedant, dat ik waarlijk met de zaak verlegen word. Het ergste
is, dat ik met Gaafzuiger een overeenkomst heb aangegaan voor het
uitgeven van een boek dat over de _koffiveilingen_ moet handelen--heel
Nederland wacht er op--en daar gaat me nu die Stern een heel anderen weg
uit! Gister zeide hij: "wees gerust, alle wegen leiden naar Rome. Wacht
nu eerst het slot van de inleiding af--is dat alles nog maar _inleiding_
--_ik_ beloof u--hij zeide eigenlijk: "ik verspreek u"--dat ten-slotte de
zaak zal neerkomen op koffi, koffi, op niets dan koffi! Denk aan Horatius,
ging hij voort, heeft niet hij reeds gezegd: _omne tulit punctum, qui
miscuit_ ... koffi met wat anders? Handelt gijzelf niet even zoo, als ge
suiker en melk in uw kopje doet?"

En dan moet ik zwijgen. Niet omdat hij gelijk heeft, maar omdat ik aan de
firma _Last & Co_ verplicht ben zorgtedragen dat de oude Stern niet
vervalle in Busselinck & Waterman, die hem slecht zouden bedienen omdat
het knoeiers zijn.

Bij u, lezer, stort ik mijn hart uit, en opdat ge na het lezen van Stern's
geschrijf--heb ge 't werkelijk gelezen?--uwen toorn niet zoudt uitstorten
over een onschuldig hoofd want ik vraag u, wie zal een makelaar nemen,
die hem voor menscheneter uitscheldt?--hecht ik er aan, dat ge overtuigd
zijt van mijn onschuld. Ik kan toch dien Stern niet uit de firma van mijn
boek dringen, nu de zaken eenmaal zóóver zijn dat Louise Rosemeijer, als
ze uit de kerk komt--de jongens schijnen haar optewachten--vraagt of hij
wat vroeg komen zal dien avend, om toch recht veel van Max en Tine
voortelezen?

Maar omdat ge het boek hebt gekocht of gehuurd in 't vertrouwen op den
deftigen titel die wat degelijks belooft, erken ik uw aanspraken op wat
goeds voor uw geld, en daarom schrijf ikzelf nu eens weer een paar
hoofdstukken. Ge zijt niet in den krans van de Rosemeijers, lezer, en dus
gelukkiger dan ik die alles moet aanhooren. U staat het vrij, de
hoofdstukken overteslaan, die naar duitsche opgewondenheid rieken, en u
alleen bezig te houden met wat geschreven is door mij, die een deftig man
ben, en makelaar in koffi.

Met bevreemding heb ik uit Stern's geschrijf vernomen--en uit Sjaalman's
pak heeft hij me aangetoond dat het waar was--dat er in die afdeeling
_Lebak_ geen koffi wordt geplant. Dit is zeer verkeerd, en ik zal mijn
moeite ruim beloond achten, als de Regeering door mijn boek op die fout
wordt opmerkzaam gemaakt. Uit de papieren van Sjaalman zou blijken, dat
de grond in die streken voor de koffikultuur niet geschikt is. Maar
hierin ligt volstrekt geen verschooning, en ik beweer dat men zich
schuldig maakt aan onvergeeflijk plichtverzuim omtrent Nederland in 't
algemeen en de koffimakelaars in 't bijzonder, ja omtrent de javanen
zelf, door niet, òf dien grond te veranderen--de Javaan heeft toch niets
anders te doen--òf, als men meent dit niet te kunnen, de menschen die
dáár wonen, te zenden naar andere streken waar de grond wèl goed is
voor koffi.

Ik zeg nooit iets wat ik niet goed overwogen heb, en durf beweren dat ik
hier met kennis van zaken spreek, daar ik over dit stuk rijpelijk heb
nagedacht, vooral sedert het hooren der preek van dominee Wawelaar in
den bidstond voor 't bekeeren der heidenen.

Dat was woensdag avend. Ge moet weten, lezer, dat ik mijn plichten als
vader stipt vervul, en dat de zedelijke opleiding mijner kinderen me zeer
na aan het hart ligt. Daar nu Frits sedert eenigen tijd in toon en
manieren iets heeft aangenomen, dat me niet bevalt--'t komt alles uit
dat verwenschte pak!--heb ik hem eens goed onder-handen genomen,
en gezegd:

"Frits, ik ben niet over je tevreden! Ik heb je altijd het goede
voorgehouden, en toch wijk je van den rechten weg af. Je bent pedant en
lastig, en maakt verzen, en je hebt Betsij Rosemeijer een zoen gegeven. De
vreeze des Heeren is 't beginsel van alle wijsheid, je moet dus de
Rosemeijers niet zoenen, en niet zoo pedant wezen. Zedeloosheid brengt
ten verderve, jongen. Lees in de Schrift, en let eens op dien Sjaalman.
Hij heeft de wegen van den Heer verlaten: nu is hij arm, en woont op een
klein kamertje ... ziedaar de gevolgen van onzedelijkheid en slecht
gedrag! Hij heeft verkeerde artikels in de _Indépendance_ geschreven en
de _Aglaia_ laten vallen. Zoo gaat het, als men wijs is in zijn eigen
oogen. Hij weet nu niet eens hoe laat het is, en zijn jongetje heeft maar
een half broekjen aan. Bedenk dat je lichaam een tempel Gods is, en dat
je vader altijd hard heeft moeten werken voor den kost--'t is de
waarheid!--sla dus 't oog naar boven, en tracht optegroeien tot een
fatsoenlijk makelaar, als ik naar Driebergen ga. En let toch op al de
menschen die niet hooren willen naar goeden raad, die godsdienst en
zedelijkheid met voeten trappen, en spiegel je aan die menschen. En stel
je niet gelijk met Stern, wiens vader zoo rijk is, en die altijd geld
genoeg zal hebben, al wil hij geen makelaar worden, en al doet hij
nu-en-dan eens wat verkeerds. Bedenk toch dat al het kwade gestraft
wordt: zie maar weer dien Sjaalman die geen winterjas heeft, en er
uitziet als een komediespeler. Luister toch goed in de kerk, en zit daar
niet zoo heen-en-weer te draaien op je bank, alsof 't je verveelde,
jongen, want ... wat moet God daarvan denken? De kerk is _Zijn_
heiligdom, zie je? En wacht geen jonge meisjes op als 't uit is, want
dit neemt de stichting weg. Maak ook Marie niet aan 't lachen, als ik bij
't ontbijt uit de Schrift lees. Dat komt in een fatsoenlijk huishouden
niet te-pas. Ook heb je poppetjes geteekend op 't legblad van Bastiaans,
toen de man weer niet binnen was--omdat hij telkens de jicht heeft--dat
houdt de menschen op 't kantoor van hun werk, en er staat in Gods Woord
dat zulke dwaasheden ten-verderve leiden. Die Sjaalman deed ook
verkeerde dingen toen hij jong was: hij heeft als kind op de Westermarkt
een Griek geslagen ... nu is hij lui, pedant en ziekelijk, ziedaar! Maak
dus niet zoo altijd grappen met Stern, jongen: _zijn_ vader is rijk, moet
je denken. Houd je alsof je 't niet zag, als hij gezichten trekt tegen
den boekhouder. En als hij buiten 't kantoor met verzen bezig is, zeg hem
dan zoo-eens, dat hij 't hier bij ons zoo goed heeft, en dat Marie
pantoffels voor hem heeft geborduurd met echte floszij. Vraag
hem--zoo-eens uit jezelf, weetje?--of hij gelooft dat zijn vader bij
Busselinck & Waterman gaan zal, en zeg hem dat het knoeiers zijn. Zieje,
dat is men zijn naaste schuldig--zoo breng je hem op den goeden weg, meen
ik--en ... al dat verzenmaken is gekheid. Wees toch braaf en gehoorzaam,
Frits, en trek de meid niet aan de rokken, als ze thee brengt op 't
kantoor, en maak me niet te-schande, want dan stort ze, en Paulus zegt
dat nooit een zoon verdriet moet doen aan zijn vader. Ik bezoek twintig
jaar de beurs, en durf zeggen dat ik geacht ben bij mijn pilaar. Hoor dus
naar mijn vermaningen, Frits, en wees braaf, en haal je hoed, en trek je
jas aan, en ga mee naar den bidstond, dat zal je goed doen!"

Zóó heb ik gesproken, en ik ben overtuigd dat ik indruk op hem gemaakt
heb, vooral daar dominee Wawelaar tot onderwerp van zijn rede had
gekozen: _de liefde Gods, blijkbaar uit Zijn toorn tegen ongeloovigen_,
naar aanleiding van Samuels berisping aan Saul: _Sam. XV: 33b_.

Bij 't aanhooren van die predikatie, dacht ik gedurig hoe hemelsbreed
toch het verschil is tusschen menschelijke en goddelijke wijsheid. Ik zeide
reeds dat er in het pak van Sjaalman, onder veel vodden, toch ook een
en-ander was, dat in 't oog viel door degelijkheid van redeneering. Maar,
och, hoe weinig heeft toch zoo-iets te beduiden, als men 't vergelijkt bij
een taal als van dominee Wawelaar! En niet uit eigen kracht--want ik ken
Wawelaar, en houd hem voor iemand die waarlijk niet hoog vliegt--neen,
door de kracht die van boven komt. Dit onderscheid bleek te duidelijker,
omdat hij sommige punten aanroerde, die ook door Sjaalman behandeld
waren, want ge hebt gezien dat er in zijn pak veel over javanen en andere
heidenen voorkwam. Frits zegt dat de javanen geen heidenen zijn, maar ik
noem ieder die een verkeerd geloof heeft, een heiden. Want ik houd me
aan Jezus Christus, en dien gekruist, en dit zal elk fatsoenlijk lezer
ook wel doen.

Zoowel omdat ik uit Wawelaars redevoering mijn meening heb geput omtrent
het ongeoorloofde der intrekking van de koffikultuur te _Lebak_, waarop
ik straks zal terugkomen, als omdat ik als eerlijk man niet wil, dat de
lezer volstrekt niets ontvange voor zijn geld, zal ik hier eenige
brokstukken uit de preek meedeelen, die al bijzonder treffend waren.

Hij had kortelijk Gods liefde uit de aangehaalde tekstwoorden bewezen, en
was al zeer spoedig overgegaan tot het punt, waarop 't hier eigenlijk
aankwam, de bekeering namelijk van Javanen, Maleiers, en hoe al dat volk
heeten moge. Ziehier wat hij daarvan zeide:

"Zóó, mijn geliefden, was de heerlijke roeping van Israel--hij bedoelde het
uitroeien der bewoners van Kanaän--en zóó is de roeping van Nederland!
Neen, er zal niet gezegd worden dat het licht dat ons bestraalt, wordt
weggezet onder de korenmaat, en niet ook dat wij gierig zijn in het
meedeelen van het brood des eeuwigen levens! Slaat het oog op de
eilanden des Indischen Oceaans, bewoond door millioenen en millioenen
kinderen des verstooten zoons--en des te-recht verstooten zoons--van den
edelen God gevalligen Noach! Dáár kruipen zij rond in de walgelijke
slangenholen van heidensche onkunde, daar buigen zij het zwarte
kroesharige hoofd onder het juk van eigenbelangzuchtige priesters! Dáár
aanbidden zij God onder aanroeping van een valschen profeet, die een
gruwel is voor de oogen des Heeren! En, geliefden, zelfs zijn er die, als
ware het niet genoeg een valschen profeet te gehoorzamen, zelfs zijn er
die een anderen God, wat zeg ik, die _goden_ aanbidden, goden van hout
of steen, die zijzelf gemaakt hebben naar hun beeld, zwart, afschuwelijk,
met platte neuzen en duivelachtig! ja, geliefden, bijna beletten mij de
tranen hier voorttegaan, nog dieper is de verdorvenheid van Cham's
geslachte! Er zijn er onder hen, die _geen_ God kennen, onder welken naam
ook! Die meenen dat het voldoende is, de wetten te gehoorzamen der
burgerlijke maatschappij! Die een oogstlied, waarin ze hun vreugde
uitdrukken over het welslagen van hunnen arbeid, beschouwen als
voldoenden dank aan het Opperwezen dat dien oogst rijpen liet! Er leven
daar verdoolden, mijne geliefden--wanneer zulk een gruwelijk bestaan den
naam van _leven_ dragen mag!--daar vindt men wezens die beweren dat het
voldoende is, vrouw en kind lieftehebben en van hunnen naaste niet te
nemen wat hun niet behoort, om 's avends gerust het hoofd te kunnen
nederleggen ter-slape! ijst ge niet bij dit tafereel? Krimpt uw hart niet
in-een bij het bedenken wat het lot wezen zal van al die dwazen, zoodra
de bazuine schallen zal, die de dooden oproept ter scheiding van
rechtvaardigen en onrechtvaardigen? Hoort ge niet--ja, gij hoort het,
want uit de voorgelezen tekstwoorden hebt gij gezien dat uw God is een
machtig God, en een God der gerechte wrake--ja, gij hoort het gekraak der
beenderen en het geknetter der vlammen in het eeuwig Gehenna waar
weeninge is, en tandengeknars! Dáár, dáár branden zij, en vergaan niet,
want eeuwig is de straffe! Dáár lekt de vlam met nooit voldane tong aan
de gillende slachtoffers van het ongeloof! Dáár sterft de worm niet, die
hunne harten dóór en dóór knaagt, zonder ooit die te vernietigen, opdat
er steeds een hart te knagen overblijve in de borst van den Godverzaker!
Ziet, hoe men het zwarte vel afstroopt van het ongedoopte kind dat,
nauwelijks geboren, werd weggeslingerd van de borst der moeder, in den
poel der eeuwige verdoemenis ...

Toen viel er een juffrouw flauw ...

"Maar, geliefden, ging dominee Wawelaar voort, God is een God van
liefde! Hij wil niet dat de zondaar verloren ga, maar dat hij zalig worde
_met_ de genade, _in_ Christus, _door_ het geloof! En daarom is
Nederland uitverkoren om van die rampzaligen te redden wat er van te
redden is! Dáártoe heeft Hij in Zijn onnaspeurlijke Wijsheid aan een land,
klein van omvang, maar groot en sterk door de kennisse Gods, macht
gegeven over de bewoners dier gewesten, opdat zij door het heilig nooit
volprezen Evangelium worden gered van de straffen der helle! De schepen
van Nederland bevaren de groote wateren, en brengen beschaving,
godsdienst, Christendom, aan den verdoolden javaan! Neen, ons gelukkig
Nederland begeert niet voor zich alleen de zaligheid: wij willen die ook
mededeelen aan de ongelukkige schepselen op verre stranden, die daar
gebonden liggen in de kluisters van ongeloof, bijgeloof en zedeloosheid!
Het beschouwen van de plichten die ten-dezen op ons rusten, zal het
zevende deel mijner rede uitmaken."

Want, wat voorafging was het _zesde_. Onder de plichten die wij
ten-aanzien van die arme heidenen te vervullen hebben, werden genoemd:

   1° _Het geven van ruime bijdragen in geld aan de
   zendelingsvereeniging_.

   2° _Het ondersteunen der bijbelgenootschappen, ten-einde deze in-staat
   te stellen, bijbels op Java uittedeelen_.

   3° _Het bevorderen van "Oefeningen" te Harderwijk, ten dienste van het
   koloniaal werfdepôt_.

   4° _Het schrijven van preeken en godsdienstige gezangen, geschikt om
   door soldaten en matrozen aan de Javanen te worden voorgelezen en
   voorgezongen_.

   5° _Het oprichten eener vereeniging, van invloedrijke mannen, wier
   taak zoude zijn, onzen geëerbiedigden Koning te smeeken_:

   _a) Slechts zulke gouverneurs, officieren en beambten te benoemen,
   die geacht kunnen worden vasttestaan, in het ware geloof_.

   _b) Den Javaan te doen vergunnen de kazernes, alsmede de op de reeden
   liggende oorlogs- en koopvaardijschepen te bezoeken, om door 't
   verkeer met nederlandsche soldaten en matrozen te worden opgeleid tot
   het Godsrijk_.

   _c) Te verbieden, bijbels of godsdienstige traktaatjes in drankhuizen
   te doen aannemen in betaling_.

   _d) Te doen opnemen in de voorwaarden der amfioenpacht op Java, de
   bepaling: dat er in elke amfioenkit een voorraad bijbels moet aanwezig
   zijn, in verhouding met vermoedelijk getal bezoekers van zoodanig
   gesticht, en dat de pachter zich verbinde geen opium te verkoopen,
   zonder dat de kooper een godsdienstig traktaatje daarbij neme_.

   _e) Te gelasten dat de Javaan door arbeid tot God worde gebracht_.

   6° _Het geven van ruime bijdragen aan de zendelingsgenootschappen_.

Ik weet wel dat ik dit laatste punt reeds onder nummer één heb opgegeven,
maar hij herhaalde het, en deze overtolligheid komt mij, in het vuur der
rede, zeer verklaarbaar voor.[76]

Doch, lezer, hebt gij op nummer 5, _e_ gelet? Welnu, juist die voorslag
herinnerde mij zoo aan de koffiveilingen, en aan de voorgewende
onvruchtbaarheid van den grond te _Lebak_, dat het u nu niet meer zoo
vreemd zal voorkomen, als ik verzeker dat dit punt sedert woensdag avend
geen oogenblik uit mijn gedachten geweest is. Dominee Wawelaar heeft de
berichten der zendelingen voorgelezen, niemand kan hem dus een grondige
kennis der zaken betwisten. Welnu, als hij, met die rapporten voor zich,
en met het oog op God, beweert dat veel arbeids gunstig werken zal op de
verovering der javaansche zielen voor het Godsrijk, dan mag ik toch wel
vaststellen niet zoo geheel bezijden alle waarheid te spreken, als ik zeg
dat er te _Lebak_ zeer goed koffi kan geplant worden. En, sterker nog,
dat misschien het Opperwezen juist hierom alleen dien grond voor
koffikultuur ongeschikt heeft gemaakt, om door den arbeid die er noodig
wezen zal om een anderen grond daarheen te verleggen, de bevolking van
die streek vatbaar te maken voor de zaligheid.

Ik hoop toch dat mijn boek onder de oogen van den Koning komt, en dat er
weldra door grootere veilingen blijken moge hoe nauw de kennisse Gods
in-verband staat met het welbegrepen belang van de geheele burgerij! Zie
eens hoe de eenvoudige en nederige Wawelaar, zonder wijsheid naar den
mensch--de man heeft nooit een voet op de beurs gezet--maar voorgelicht
door het Evangelie dat een lamp op zijn pad is, mij, makelaar in koffi,
daar op-eenmaal een wenk geeft, die voor heel Nederland belangrijk is
niet alleen, maar die mij in-staat zal stellen, als Frits goed oppast--hij
heeft redelijk stil gezeten in de kerk--wellicht vijf jaren vroeger naar
Driebergen te gaan. Ja, arbeid, arbeid, dat is mijn wachtwoord! Arbeid
voor den Javaan, dat is mijn principe! En mijn principes zijn me heilig.

Is niet het Evangelie 't hoogste goed? Gaat er iets boven de zaligheid?
Is het dus niet onze plicht, die menschen zalig te maken? En wanneer,
als hulpmiddel hiertoe, arbeid noodig is--ikzelf heb twintig jaar de
beurs bezocht--mogen we dan den Javaan arbeid weigeren, waar zijn ziel
daaraan zoo dringend behoefte heeft om later niet te branden? Zelfzucht
zou het wezen, schandelijke zelfzucht, als we niet alle pogingen
aanwendden om die arme verdoolde menschen te behoeden voor de
verschrikkelijke toekomst die dominee Wawelaar zoo welsprekend geschetst
heeft. Er is een juffrouw flauw gevallen toen hij van dat zwarte kind
sprak ... misschien had ze een jongetje dat er wat donker uitzag.
Vrouwen zijn zoo!

En zou ik niet aandringen op arbeid, _ik_ die zelf van den morgen tot
den avend aan de zaken denk? Is niet reeds dit boek--dat Stern me zoo
zuur maakt--een bewijs hoe goed ik het meen met de welvaart van ons
vaderland, en hoe ik daarvoor alles veil heb? En als ik zoo zwaar moet
arbeiden, _ik_ die gedoopt ben--in de Amstelkerk--zou men dan van den
javaan niet mogen vorderen dat hij die zijn zaligheid nog verdienen moet,
de handen uitsteekt?

Als die vereeniging--van nummer 5, _e_ meen ik--tot-stand komt, sluit ik
me daarbij aan. En ik zal ook de Rosemeijers hiertoe trachten overtehalen,
omdat de suikerraffinadeurs er ook belang bij hebben, schoon ik niet geloof
dat ze zeer zuiver zijn in hun begrippen--de Rosemeijers meen ik--want ze
houden een roomsche meid.

Hoe het zij, _ik_ zal mijn plicht doen. Dit heb ik mezelf toen ik met
Frits van den bidstond naar-huis ging. In mijn huis zal de Heere gediend
worden, daarvoor zal _ik_ zorgen. En dit met te meer ijver, omdat ik hoe
langer hoe meer inzie hoe wijs alles geregeld is, hoe liefderijk de wegen
zijn waarlangs wij worden geleid aan Gods hand, en hoe Hij ons behouden
wil voor het eeuwige en voor het tijdelijke leven, want die grond te
_Lebak_ kan zeer goed geschikt worden gemaakt voor de koffikultuur.




TIENDE HOOFDSTUK


Hoewel ik, waar 't principes geldt, niemand ontzie, heb ik toch begrepen
dat ik met Stern een anderen weg moet inslaan dan met Frits, en daar het
te voorzien is dat mijn naam--de firma is _Last & Co_, maar ik heet
_Droogstoppel: Batavus Droogstoppel_--in aanraking komen zal met een
boek waarin zaken voorkomen, die niet strooken met den eerbied dien elk
fatsoenlijk man en makelaar zichzelf verschuldigd is, acht ik het mijn
plicht u meetedeelen, hoe ik getracht heb ook dien Stern terugtebrengen
op den waren weg.

Ik heb hem niet van den Heer gesproken--omdat hij Luthersch is--maar ik
heb gewerkt op zijn gemoed en zijn eer. Ziehier hoe ik dit heb aangelegd,
en merk daarbij op, hoever men het brengt met menschkunde. Ik had hem
hooren zeggen: _auf Ehrenwort_, en vroeg wat hij daarmee bedoelde?

--Wèl, zeide hij, dat ik mijn eer verpand voor de waarheid van wat ik zeg.

--Dat is zeer veel, hernam ik. Ben je zoo overtuigd, altijd de waarheid
te zeggen?

--Ja, verklaarde hij, de waarheid zeg ik altijd. Als de borst me gloeit
...

De lezer weet de rest.

--Dat is waarlijk zeer schoon, zei ik, en ik hield me heel onnoozel alsof
ik het geloofde.

Maar hierin lag juist de fijnheid van den strik, dien ik hem spande met
het doel om, zonder gevaar te loopen den ouden Stern in handen van
Busselinck & Waterman te zien vallen, toch dat jonge kereltjen eens goed
op zijn plaats te zetten, en hem te doen gevoelen hoe groot de afstand is
tusschen iemand die pas begint--al doet dan ook zijn vader groote
zaken--en een makelaar die twintig jaar de beurs bezocht heeft. Het was
me namelijk bekend dat hij allerlei tuig van verzen uit het hoofd wist--hij
zegt: "uitwendig"--en daar verzen altijd leugens bevatten, was ik zeker
dat ik hem zeer spoedig zou betrappen op onwaarheid. Dit duurde dan ook
niet lang. Ik zat in de zijkamer, en hij was in de _suite_ ... want we
hebben een _suite_. Marie was aan 't breien, en hij zou haar wat
vertellen. Ik luisterde aandachtig toe, en toen 't uit was, vroeg ik hem
of hij 't boek bezat, waarin het ding stond, dat hij daar zoo-even had
opgedeund. Hij zei ja, en bracht het mij. Het was een deeltje der werken
van zekeren Heine. Den volgenden morgen gaf ik hem--aan Stern, meen
ik--de onderstaande:

_Beschouwingen omtrent de waarheidsliefde van iemand die het volgend
prul van Heine vóórzegt aan een jong meisje dat in de_ suite _zit
te breien_.

      Auf Flügeln des Gesanges,
    Herzliebchen, trag ich dich fort,

_Herzliebchen_? Marie, jouw _Herzliebchen_? Weten je ouweluî daarvan, en
Louise Rosemeijer? Is het braaf, dit te zeggen aan een kind, dat door
zoo-iets al zeer ligt ongehoorzaam zou worden aan hare moeder, door zich
in het hoofd te halen dat ze mondig is, omdat men haar: _Herzliebchen_
noemt? Wat beduidt dat: _voortdragen op je vleugels_? Je hebt geen
vleugels, en je gezang ook niet. Probeer 't eens over de Lauriergracht,
die niet eens heel breed is. Maar al had je vleugels, mag je dan zulke
dingen voorstellen aan een meisje dat haar belijdenis nog niet gedaan
heeft? En al wàs 't kind aangenomen, wat beduidt dat aanbod van
wegvliegen samen? Foei!

    Fort nach den Fluren des Ganges,
      Da weiss ich den schönsten Ort;

Ga er dan alleen heen, en huur er een optrek, maar neem niet een meisje
mee, dat haar moeder moet helpen in 't huishouden! Maar je meent het ook
niet! Vooreerst heb je nooit den Ganges gezien, en kunt dus niet weten
of 't daar goed leven is. Wil _ik_ je eens zeggen hoe de zaken staan?
Het zijn alles leugens, die je alleen dáárom vertelt, omdat je in al dat
gevèrs je tot slaaf maakt van maat en rijm. Als de eerste regel geëindigd
was op _koek, wijn, kina_, zou je aan Marie gevraagd hebben of ze meeging
naar _Broek, Berlijn, China_, en zoo voort. Je ziet dus dat je
voorgestelde reisroute niet oprecht gemeend was, en dat alles neerkomt
op een laf geklinkklank van woorden zonder slot of zin. Hoe zou 't
wezen, als Marie nu eens werkelijk lust kreeg om die malle reis te doen?
Ik spreek nu nog niet eens van de ongemakkelijke manier die je voorstelt!
Maar zij is, den Hemel zij dank, te verstandig om naar een land te
verlangen, waarvan je zegt:

    Da liegt ein rothblühender Garten
      Im stillen mondesschein;
    Die Lotosblumen erwarten
      Ihr trautes Schwesterlein;
    Die Veilchen kichern und kosen,
      Und schau'n nach den Sternen empor;
    Heimlich erzählen die Rosen
      Sich düftende Märchen in 's Ohr.

Wat wou je in dien tuin bij maneschijn met Marie uitvoeren, Stern? Is dat
zedelijk, is dat braaf, is dat fatsoenlijk? Wil je dat ik beschaamd moet
staan, evenals Busselinck & Waterman, met wie geen fatsoenlijk
handelshuis iets te doen wil hebben, omdat hun dochter weggeloopen is,
en omdat het knoeiers zijn? Wat zou ik moeten antwoorden, als men mij op
de beurs vroeg, waarom mijn dochter zoo lang in dien rooien tuin is
gebleven? Want dit begrijp je toch, dat niemand me gelooven zou, als ik
zei dat zij daar wezen moest om een bezoek te brengen aan de lotusbloemen
die, zooals je zegt, haar al lang gewacht hebben. Even zoo zou ieder
verstandig mensch mij uitlachen, als ik gek genoeg was om te zeggen:
Marie is daar in dien rooien tuin waarom _rood_, en niet _geel_ of
_paars_?--om te luisteren naar 't snappen en giechelen van de viooltjes,
of naar de sprookjes die de rozen elkaar heimelijk in 't oor blazen. Al
_kon_ zoo iets waar zijn, wat zou Marie er aan hebben, als het toch zoo
heimelijk geschiedt, dat zij er niets van verstaat? Maar leugens zijn het,
flauwe leugens! En leelijk zijn ze ook, want neem eens een potlood, en
teeken een roos met een oor, en zie eens hoe dat er uitziet? En wat
beduidt het, dat die _Märchen_ zoo _düftend_ zijn? Wil _ik_ je dat eens
zeggen in goed rond hollandsch? Dat wil zeggen dat er een luchtjen is
aan die malle sprookjes ... zóó is het!

    Da hüpfen herbei, und lauschen
    Die frommen, klugen Gazellen;
    Und in der Ferne rausche
    Des heiligen Stromes Wellen...
    Da wollen wir niedersinken
      Unter den Palmenbaum,
    Und Ruhe und Liebe trinken,
      Und träumen seligen Traum.

Kan je niet naar _Artis_ gaan--je hebt immers aan je vader geschreven
dat ik lid ben?--zeg, kan je niet in _Artis_ terecht, als je dan
volstrekt vreemde dieren zien wilt? Moeten het juist die gazellen aan
den Ganges wezen, die toch in 't wild nooit zoo goed zijn waartenemen,
als in een nette omheining van gekoolteerd ijzer? Waarom noem je die
dieren vroom en verstandig? Het laatste laat ik gelden--ze maken althans
zulke zotte verzen niet--maar: _vroom_? Wat beteekent dat! Is 't niet
misbruik maken van een heilige uitdrukking die alleen mag gebruikt
worden voor menschen van 't ware geloof? En dan die heilige stroom? Mag
je aan Marie dingen vertellen, die haar tot een heidin zouden maken? Mag
je haar doen wankelen in de overtuiging dat er geen ander heilig water
is, dan dat van den doop, en geen andere heilige rivier dan de Jordaan?
Is dit niet ondermijnen van zedelijkheid, deugd, godsdienst, christendom
en fatsoen?

Denk over dit alles eens na, Stern! Je vader is een achtenswaardig huis,
en ik ben zeker dat hij 't goedvindt dat ik zoo op je gemoed werk, en dat
hij gaarne zaken doet met iemand die deugd en godsdienst voorstaat. Ja,
principes zijn me heilig, en ik heb geen schroom om ronduit te zeggen wat
ik meen. Maak dus geen geheim van wat ik je zeg, schrijf 't gerust aan je
vader dat je hier in een soliede familie bent, en dat ik je zoo op 't
goede wijs. En vraag jezelf eens af, wat er van je zou geworden zijn, als
je bij Busselinck & Waterman waart gekomen? Dáár zou je ook zulke verzen
opgezegd hebben, en dáár had men niet op je gemoed gewerkt, omdat het
knoeiers zijn. Schrijf dit gerust aan je vader, want als er principes in
't spel zijn, ontzie ik niemand. Dáár zouden de meisjes met je meegegaan
zijn naar den Ganges, en dan lag je daar nu misschien onder dien boom in
't natte gras, terwijl je nu, omdat _ik_ je zoo vaderlijk waarschuwde,
hier bij ons kunt blijven in een fatsoenlijk huis. Schrijf dat alles aan je
vader, en zeg hem dat je zoo dankbaar bent dat je bij ons zijt gekomen, en
dat ik zoo goed voor je zorg, en dat de dochter van Busselinck & Waterman
is weggeloopen, en groet hem zeer van mij, en schrijf dat ik nog 1/16 procent
courtage zal laten vallen beneden hun bod, omdat ik geen onderkruipers
lijden kan, die een konkurrent het brood uit den mond stelen door gunstiger
voorwaarden.

En doe me toch 't genoegen, in je voorlezingen uit Sjaalman's pak, wat
meer degelijks te brengen. Ik heb er opgaven gezien van de koffi-produktie
der laatste twintig jaren, uit alle residentien op Java: lees zóó-iets
eens voor! Zieje, dan kunnen de Rosemeijers, die in suiker doen, eens te
hooren krijgen wat er eigenlijk omgaat in de wereld. En je moet ook de
meisjes en ons allen niet zoo uitmaken voor kannibalen die wat van je
hebben opgeslikt ... dit is niet fatsoenlijk, mijn beste jongen. Geloof
toch iemand die weet wat er in de wereld te koop is! Ik heb je vader reeds
bediend voor zijn geboorte--zijn firma, meen ik, neen ... ònze firma, meen ik:
_Last & Co_--vroeger was het _Last & Meijer_, maar de _Meijers_ zijn er lang
uit--je begrijpt dus dat ik 't goed met je meen. En spoor Frits aan, dat hij
wat beter oppast, en leer hem geen verzen maken, en houd je alsof je het
niet zag, als hij gezichten trekt tegen den boekhouder, en al zulke dingen
meer. Geef hem een goed voorbeeld, omdat je zooveel ouder bent, en tracht
hem bedaardheid en deftigheid inteprenten, want hij moet makelaar worden.

  Ik ben je vaderlijke vriend

                            Batavus Droogstoppel.

               (firma: _Last & Co, makelaars in koffi,
                          Lauriergracht, N°_ 37.)



ELFDE HOOFDSTUK


Zoodat ik maar zeggen wil, om met Abraham Blankaart te spreken, dat ik
dit hoofdstuk als "essentieel" beschouw, omdat het, naar ik meen,
Havelaar beter doet kennen, en hij schijnt nu toch eenmaal de held van de
historie te zijn.

--Tine, wat is dat voor _ketimon_?[77] Lieve meid, doe nooit plantenzuur
bij vruchten! Komkommers met zout, ananas met zout, pompelmoes met zout,
al wat uit den grond komt, met zout. Azijn bij visch en bij vleesch ... er
staat iets van in Liebig ...

--Beste Max, vroeg Tine lachend, hoe lang meen je wel dat we hier zijn?
Die _ketimon_ is van mevrouw Slotering.

En Havelaar had moeite zich te herinneren dat hij pas gister was
aangekomen, en dat Tine met den besten wil nog niets had kunnen regelen
in keuken of huishouding. Hijzelf was reeds lang te _Rangkas-Betoeng_!
Had hij niet den ganschen nacht doorgebracht met lezen in 't archief, en
was er niet reeds te veel door zijn ziel gegaan, dat in-verband stond met
_Lebak_, dan dat hij zoo terstond weten kon dat hij eerst sedert gisteren
dáár was? Tine begreep dit wel: _zij_ begreep hem altijd!

--Ach ja, dat is waar, zeide hij. Maar toch moet je eens wat van Liebig
lezen. Verbrugge, heb _jij_ veel gelezen van Liebig?

--Wie is dat? vroeg Verbrugge.

--Dat is iemand die veel geschreven heeft over 't inleggen van augurken.
Ook heeft hij ontdekt hoe men gras in wol verandert ... je begrijpt wel?

--Neen, zeiden Verbrugge en Duclari tegelijk.

--Wèl, de zaak zelf was toch altijd bekend: stuur een schaap 't land in
... en je zult zien! Maar hij heeft de manier nagespoord, waaròp het
geschiedt. Andere wijzen zeggen weer dat hij er weinig van weet. Nu is men
bezig met zoeken naar middelen om 't heele schaap in de bewerking
overteslaan ... O, die geleerden![78] Molière wist het wel ... ik houd
veel van Molière.[79] Als je wilt, zullen we samen een leerkursus
houden, 's avends, een paar maal in de week. Tine doet ook mee, als Max
naar bed is.

Duclari en Verbrugge wilden dit gaarne. Havelaar zei dat hij niet veel
boeken had, maar daaronder waren toch Schiller, Göthe, Heine, Vondel,
Lamartine, Thiers, Saij, Malthus, Scialoja, Smith, Shakespeare, Bijron ...

Verbrugge zei dat hij geen engelsch las.

--Wat drommel, je bent toch over de dertig! Wat heb je dan al dien tijd
gedaan? Maar dat moet nogal lastig voor je geweest zijn op Padang, waar
zooveel engelsch gesproken wordt. Heb je miss _Mata-api_[80] gekend?

--Neen, ik ken dien naam niet.

--'t Was ook haar naam niet. We noemden haar zoo, in 1843, omdat haar
oogen zoo schitterden. Ze zal wel getrouwd zijn ...'t is al zoo lang
geleden! Nooit heb ik zoo-iets gezien ... ja toch, te Arles ... dáár
moet je eens heen gaan! Dat is 't schoonste wat ik gevonden heb op al
mijn reizen. Er bestaat niets, dunkt me, wat je zoo klaar de schoonheid
in 't afgetrokkene voorstelt, als zichtbaar beeld van het _ware_, van 't
_onstoffelijk-reine_, als een schoone vrouw. Gelooft me, gaat eens naar
Arles en Nîmes ...

Duclari, Verbrugge en--ik moet het erkennen!--ook Tine, konden een
luiden lach niet onderdrukken bij de gedachte zoo op-eens uit den
westhoek van Java overtestappen naar Arles of Nîmes in 't zuiden van
Frankrijk. Havelaar, waarschijnlijk in zijn verbeelding op den toren
staande, die door de Saracenen gebouwd is op den omgang van de _arena_
te Arles, had zich eenigszins intespannen, voor hij de oorzaak van dien
lach begreep, en toen ging hij voort:

--Nu ja, ik meen ... als je daar in de buurt komt. Zóó-iets heb ik nooit
ergens meer ontmoet. Ik was gewoon aan teleurstellingen bij 't zien van
alles wat zoo hoog wordt opgehemeld. Ziet eens, bij-voorbeeld, de
watervallen waarvan men zooveel spreekt en schrijft. Wat mij betreft, ik
heb weinig of niets gevoeld te Tondano, te Maros, te Schafhausen, bij den
Niagara. Men moet zijn boekjen inzien om daarbij de vereischte maat zijner
bewondering bij de hand te hebben, over "zóóveel voeten vals" en "zóóveel
kubiek-voeten waters in de minuut" en als die cijfers dan hoog zijn, moet
men _hè_ zeggen. Ik wil nooit weer watervallen zien, althans niet als ik
er een omweg voor moet maken. Die dingen zeggen me niets! Gebouwen
spreken me wat luider toe, vooral wanneer 't bladzijden uit de
geschiedenis zijn. Maar hierbij spreekt een gevoel van heel anderen aard!
Men roept de vergangenheid op, en laat de schimmen van 't verledene de
revue passeeren. Hieronder zijn zeer afschuwelijke, en dus, hoe belangrijk
dit soms wezen moog, men vindt in zijn gewaarwordingen niet altijd
voldoening voor schoonheidsgevoel ... onvermengd althans nooit! En
_zonder_ de geschiedenis er bijteroepen, is er wel veel schoons in
sommige gebouwen, maar 't wordt gewoonlijk bedorven door gidsen--van
papier, van vleesch en been ...'t komt overeen uit!--gidsen, die je den
indruk wegstelen door hun eentonig: "deze kapel is opgericht door den
bisschop van Munster in 1423 ... de zuilen zijn 63 voeten hoog, en rusten
op ... ik weet niet wat, en het kan me niet schelen ook. Dat gebabbel is
vervelend, want men voelt dat men dan juist drie-en-zestig voet
bewondering moet gereed hebben, om niet in de oogen van sommigen
doortegaan voor een Vandaal of _geschäfts_-reiziger ... dàt is een ras!

--De Vandalen?

--Neen, die anderen. Nu zou men zeggen, houd dan je gids in den zak, als
hij gedrukt is, en laat hem buiten staan of zwijgen in 't andere geval,
maar behalve dat men werkelijk tot eenigszins juist oordeelen, dikwijls
inlichting noodig heeft, zoude men, ook al kon men die inlichting altijd
missen, toch te-vergeefs in eenig gebouw iets zoeken, dat langer dan een
zeer kort oogenblik beantwoordt aan ons verlangen naar het schoone,
omdat het niet _beweegt_. Dit geldt, geloof ik, ook voor beeldhouwwerk
en schilderstukken. Natuur is beweging. Groei, honger, denken, gevoelen,
is beweging ... stilstand is de dood! Zonder beweging, geen smart, geen
genot, geen aandoening! Beproef eens daar te zitten zonder u te
verroeren, ge zult zien hoe spoedig je een spook-achtigen indruk maakt
op ieder ander, en zelfs op je eigen verbeelding. Bij 't mooiste _tableau
vivant_ verlangt men al gauw naar een volgend nummer, hoe heerlijk ook de
indruk was in 't begin. Daar nu onze schoonheidszucht niet voldaan is
met één blik op iets schoons, maar behoefte heeft aan een reeks van
opvolgende blikken, op de _beweging van het schoone_, lijden wij aan iets
onvoldaans bij 't aanschouwen van _die_ soort van kunstwerken, en daarom
beweer ik dat een schoone vrouw--mits geen portretschoonheid die
stilstaat--het naast komt aan het ideaal van 't goddelijke. Hoe groot de
behoefte is aan de beweging die ik bedoel, kan men eenigszins opmaken
uit de walging die een danseres veroorzaakt, al ware zij Elssler of
Taglioni, wanneer ze na een dans op haar linkerbeen staat en 't publiek
toegrijnst.

--Dit geldt hier niet, zei Verbrugge, want dat is _absoluut_ leelijk.

--Dat vind ik ook. Maar _zij_ geeft het toch als schoon, en als _climax_
op al 't vorige, waarin werkelijk veel schoons kan geweest zijn. Ze geeft
het als de _pointe_ van 't epigram, als 't _aux armes!_ van de
_marseillaise_ die zij zong met haar voeten, als 't ruischen van de
wilgen op het graf der zoo-even besprongene liefde. O, misselijk! En dat
ook de toeschouwers, die gewoonlijk--zooals wij allen, meer of min--hun
smaak gronden op gewoonte en navolging, dàt oogenblik beschouwen als het
treffendste, blijkt hieruit dat men juist dàn uitberst in toejuiching,
alsof men wilde te kennen geven: al het vorige was ook wel heel mooi,
maar _nu_ kan ik 't waarachtig niet langer uithouden van bewondering!"
je zei dat die slot-_pose volstrekt_ leelijk was--ik ook! doch vanwaar
komt dit? Het is omdat de _beweging_ ophield, en daarmee de
_geschiedenis_ die de danseres verhaalde. Geloof me, stilstand is
de dood!

--Maar, bracht Duclari in 't midden, ge hebt ook de watervallen
verworpen als uitdrukking van het schoone. Watervallen _bewegen_ toch!

--Ja, maar ... zonder _geschiedenis_! Ze bewegen, maar komen niet van de
plaats. Ze bewegen zich als een hobbelpaard, minus nog het _va et
vient_. Ze geven geluid, maar spreken niet. Ze roepen: _hrroe.. hrroe
... hrroe ..._ en nooit iets anders! Roep jij eens zesduizend jaar, of
langer: _hrroe, hrroe ..._ en zie eens hoe weinigen je voor een
onderhoudend mensch zullen aanzien.

--Ik zal de proef niet nemen, zei Duclari, Maar ik ben het toch nog niet
met u eens, dat de door u gevorderde beweging zoo volstrekt noodzakelijk
wezen zou. Ik schenk u nu de watervallen, maar een goed _schilderstuk_
kan toch, dunkt me, veel uitdrukken.

--Wel zeker, maar slechts voor één oogenblik. Ik zal trachten mijn
meening te verklaren door een voorbeeld. Het is van daag 18 Februari ...

--Wel neen, zei Verbrugge, we hebben nog Januari ...

--Neen, neen, het is heden de 18de Februari 1587, en je bent opgesloten
in 't kasteel Fotheringhaij ...[81]

--_Ik_? vroeg Duclari, die meende niet goed verstaan te hebben.

--Ja, gij. Ge verveelt u, en zoekt afleiding. Dáár in dien muur is een
opening, maar zij is te hoog om er doortezien, en dit wil je toch. Ge zet
uw tafel er voor, en daarop een stoel met drie pooten, waarvan één wat
zwak, je zag eens op de kermis een akrobaat die zeven stoelen op elkaar
zette, en zich zelf daarop met het hoofd naar beneden. Eigenliefde en
verveling dringen u iets dergelijks te doen. Ge beklimt waggelend dien
stoel ... bereikt uw oogmerk ... slaat een blik door de opening, en
roept: o, god! En je valt! Weet je me nu te zeggen waarom je: o god!
riep, en gevallen bent?

--Ik denk dat de derde poot van den stoel brak, zei Verbrugge
sententieus.

--Nu ja, die poot brak misschien, maar niet dáárom ben je gevallen. Die
poot is gebroken omdat je gevallen bent. Voor elke andere opening had je
't een jaar lang op dien stoel uitgehouden, en nu _moest_ je vallen, al
waren er dertien pooten onder dien stoel geweest, ja, al had je op den
grond gestaan.

--Ik neem er genoegen mee, zei Duclari. Ik zie dat ge u in 't hoofd hebt
gezet, mij _coûte que coûte_ te laten vallen. Ik lig daar nu zoo lang ik
ben ... maar ik weet waarachtig niet waarom?

--Wel, dat is toch zeer eenvoudig! Ge zaagt daar een vrouw, gekleed in
't zwart, die geknield lag voor een blok. En ze boog het hoofd, en blank
als zilver was de hals die afstak bij 't zwart fluweel. En daar stond een
man met een groot zwaard, en hij hield het hoog, en zijn blik staarde op
dien blanken hals, en hij zocht den boog dien zijn zwaard beschrijven zou,
om dáár ... dáár, tusschen die wervels heen, te worden doorgedreven met
juistheid en kracht ... en toen viel je, Duclari. je viel omdat je dat
alles zag, en dáárom riep je: o god! Volstrekt niet omdat er maar drie
pooten aan je stoel waren. En lang nadat je uit Fotheringhaij werd
verlost--op voorspraak van je neef, denk ik, of omdat het de menschen
verveelde je daar langer onverplicht den kost te geven, als een
kanarievogeltje--lang daarna, ja, tot heden toe, droom je wakend van die
vrouw, en in je slaap zelfs schrik je op, en valt met zwaren schok neer
op je legerstede, omdat je den arm wilt grijpen van den beul. Is dit
niet waar?

--Ik wil 't wel gelooven, maar bepaald zeker kan ik 't waarlijk niet
zeggen, omdat ik nooit te Fotheringhaij door een gat in den muur
heb gezien.

--Goed, goed! Ik ook niet. Maar nu neem ik een schilderij die 't
onthoofden van Maria Stuart voorstelt. Laat ons aannemen dat de
voorstelling volmaakt is. Daar hangt ze, in vergulden lijst, aan een rood
koord als je verkiest ... ik weet wat je zeggen wilt, goed! Neen, neen,
ge ziet die lijst niet, ge vergeet zelfs dat ge uw rotting hebt afgegeven
aan den ingang van de schilderzaal ... ge vergeet uw naam, uw kind, het
nieuw-model politiemuts, en dus _alles_, om niet te zien een
_schilderij_, maar om werkelijk daarop Maria Stuart te aanschouwen:
_geheel juist_ als te Fotheringhaij. De beul staat er volkomen zóó als hij
werkelijk moet gestaan hebben, ja, ik wil zóóver gaan dat je den arm
uitstrekt om den slag afteweren! Zóó ver dat je roept: "laat die vrouw
leven, misschien betert zij zich!" je ziet, ik geef je _beau jeu_ wat de
_uitvoering_ van 't schilderstuk aangaat ...

--Ja, maar wat dan verder? Is dan de indruk niet even treffend, als toen
ik 'tzelfde in werkelijkheid zag te Fotheringhaij?

--Neen, volstrekt niet, en wel omdat je niet waart geklommen op een
stoel met drie pooten. Je neemt een stoel--met vier pooten ditmaal, en
liefst een fauteuil--je gaat voor de schilderij zitten, om goed en lang
te genieten--we _genieten_ nu eenmaal bij 't aanschouwen van iets
akeligs--en welken indruk meent ge dat zij op je maakt?

--Wèl, schrik, angst, medelijden, ontroering ... evenals toen ik door de
opening van den muur zag. We hebben gesteld dat de schilderij _volmaakt_
is, ik moet dus daarvan geheel denzelfden indruk hebben als van de
werkelijkheid.

--Neen! Binnen twee minuten voel je pijn in je rechterarm, uit sijmpathie
met den beul die zoo lang dat zwaar stuk staal onbewegelijk omhoog moet
houden.

--_Sijmpathie_ met den _beul_?

--Ja! _evenlijdendheid, gelijkvoeligheid_, weetje? En tevens met de vrouw
die daar zoo lang in ongemakkelijke houding, en waarschijnlijk in
onaangename stemming, voor dat blok ligt. Je hebt nog altijd medelijden
met haar, maar ditmaal niet omdat ze onthoofd moet worden, maar omdat
men haar zoo lang laat wachten vóór ze onthoofd wordt, en als je nog
iets zeggen of roepen zoudt, in 't eind--gesteld dat je aandrift voelt
je met de zaak te bemoeien--zou 't niets anders wezen dan: "sla toch
in-godsnaam toe, man, 't mensch wacht er op!" En wanneer je later die
schilderij weerziet, en _meermalen_ weerziet, is zelfs reeds je _eerste_
indruk: "is die historie nog niet afgeloopen? Staat hij, en ligt zij
daar nòg?"

--Maar wat is dan voor beweging in de schoonheid der vrouwen te Arles?
vroeg Verbrugge.

--O, dàt is iets anders! Zij spelen een geschiedenis _uit_ in haar
trekken. Karthago bloeit en bouwt schepen op haar voorhoofd ... hoor den
Hannibals-eed tegen Rome ... daar vlechten zij koorden voor de bogen ...
daar brandt de stad ...

--Max, Max, ik geloof waarlijk dat je te Arles je hart verloren hebt,
plaagde Tine.

--Ja, voor een oogenblik ...maar ik vond het terug: dat zult ge hooren.
Verbeeldt u ... ik zeg niet, daar heb ik een vrouw gezien, die zóó of
zóó schoon was, neen: allen waren zij schoon, en 't was dus een
onmogelijkheid daar _pour tout de bon_ verliefd te worden, omdat elke
volgende weer de vorige uit je bewondering verdrong, en ik dacht daarbij
waarlijk aan Caligula of Tiberius--van wien vertellen ze 't fabeltje?
--die 't heele menschelijk geslacht maar één hoofd toewenschte.
Zóó namelijk kwam onwillekeurig de wensch in mij op, dat de vrouwen
te Arles ...

--Maar één hoofd hadden samen?

--Ja ...

--Om 't afteslaan?

--Wel neen! Om.. het te kussen op 't voorhoofd, wilde ik zeggen, maar
dat is het niet! Neen, om er op te staren, en er van te droomen, en om
... _goed te zijn_!

Duclari en Verbrugge vonden waarschijnlijk dit slot weer bijzonder vreemd.
Maar Max bemerkte hun verrassing niet, en ging voort:

--Want zóó edel waren de trekken, dat men iets als schaamte voelde,
slechts een mensch te wezen, en niet een vonk ... een straal--neen, dat
waar stof!--een gedachte! Maar ... dan zat daar op-eens een broêr of een
vader naast die vrouwen, en ... godbewaarme, ik heb er een gezien die
haar neus snoot!

--Ik wist wel dat je er weer een zwarten streep over halen zou, zei Tine
verdrietig.

--Kan _ik_ 't helpen? _Ik_ had ze liever dood zien vallen! Mag zulk een
meisje zich profaneeren?

--Maar, mijnheer Havelaar, vroeg Verbrugge, als ze nu eens verkouwen is?

--Wèl, ze _moest_ niet verkouwen zijn met zulk een neus!

--Ja, maar ...

Alsof 't booze spel sprak, op-eens moest Tine niezen, en ... voor ze er
aan dacht, had ze haar neus gesnoten!

--Beste Max, wil je er niet boos om worden? vroeg ze met teruggehouden
lach.

Hij antwoordde niet. En, hoe gek het schijnt of is ... ja, hij _was_ er
boos om! En, wat óók vreemd klinkt, Tine was blij dat hij boos was, en van
_haar_ vergde meer te zijn dan de Phoceesche vrouwen te Arles[82] al was
't dan ook niet omdat ze reden had grootsch op haar neus te wezen.

Als Duclari nog meende dat Havelaar "gek" was, had men 't hem niet
ten-kwade kunnen duiden wanneer hij zich in deze meening versterkt
voelde, bij 't bemerken der korte verstoordheid die er, na en om dat
neussnuiten, op Havelaars gelaat te lezen was. Maar deze was
teruggekeerd van Karthago, en hij las--met de snelheid waarmee hij lezen
_kon_, als hij niet te ver van-huis was met zijn geest--op de gezichten
van zijn gasten, dat zij de twee volgende stellingen opwierpen:

1° _Wie niet wil dat zijn vrouw haar neus snuit, is een gek_.

2° _Wie gelooft dat een in schoone lijnen geteekende neus niet mag
gesnoten worden, doet verkeerd dit geloof toetepassen op mevrouw
Havelaar, wier neus een beetje_ en pomme de terre _is_.

De eerste stelling liet Havelaar rusten, maar ... de tweede!

--O, riep hij, alsof hij te antwoorden had, schoon zijn gasten te beleefd
waren geweest hun stellingen uittespreken, dàt zal ik u verklaren.
Tine is ...

--Beste Max! zeide zij smeekend.

Dit beteekende: "vertel toch niet aan die heeren waarom ik in uw
schatting verheven moest zijn boven verkoudheid!"

Havelaar scheen te verstaan wat Tine meende, want hij antwoordde:

--Goed, kind! Maar weet je wel, heeren, dat men zich dikwijls bedriegt in
't beoordeelen der aanspraken van sommige menschen op stoffelijke
onvolkomenheid?

Ik ben zeker dat de gasten nooit van die aanspraken gehoord hadden.

--Ik heb op Sumatra een meisje gekend, ging hij voort, de dochter van een
_datoe_[83] ... welnu, ik houd het er voor dat _zij_ op die
onvolkomenheid geen recht had. En toch heb ik haar in 't water zien
vallen bij een schipbreuk ... evenals een ander. Ik, een mensch, heb haar
moeten helpen om aan land te komen.

--Maar.. had ze dan moeten vliegen als een meeuw?

--Wel zeker, of ... neen, ze had geen lichaam moeten hebben. Wilt ge dat
ik u vertel hoe ik kennis met haar maakte? 't Was in '42. Ik was
kontroleur van Natal ... ben je daar geweest, Verbrugge?

--Ja.

--Welnu, dan weet je dat er peperkultuur in 't Natalsche is. De
pepertuinen liggen te _Taloh-Baleh_, benoorden Natal, aan de kust. Ik
moest ze inspekteeren, en daar ik geen verstand van peper had, nam ik in
de _prahoe_[84] een _datoe_ mee, die er meer van wist. Zijn dochtertje,
toen een kind van dertien jaren, ging mee. We zeilden langs de kust, en
verveelden ons ...

--En toen hebt ge schipbreuk geleden?

--Wel neen, t was mooi weer, al te mooi. De schipbreuk waarop je doelt,
viel veel later voor. Anders zou ik me niet verveeld hebben. Zoo zeilden
we langs de kust, en 't was stikheet. Zoo'n prauw biedt weinig
gelegenheid tot afleiding, en daarbij was ik juist in een verdrietige
stemming, waartoe veel oorzaken het hare bijdroegen. Ik had, _primo_, een
ongelukkige liefde, ten-tweede, een ... ongelukkige liefde, ten-derde
... nu ja, nòg iets van dien aard, enz. Och, dat hoort er zoo bij. Maar
bovendien bevond ik mij in een statie tusschen twee aanvallen van
eerzucht. Ik had me koning gemaakt, en was weer onttroond. Ik was op een
toren geklommen, en weer op den grond gevallen ... ik zal nu maar
overslaan hoe dat kwam! Genoeg, ik zat daar in die prauw met een zuur
gezicht en slecht humeur, en was, wat de Duitschers noemen:
_ungeniessbar_. Ik vond onder anderen dat het niet te-pas kwam mij
pepertuinen te laten inspekteeren, en dat ik lang had moeten aangesteld
zijn tot gouverneur van een zonnestelsel. Hierbij kwam het me voor als
zedelijke moord, een geest als den mijnen in één prauw te zetten met dien
dommen _datoe_ en zijn kind.

Ik moet je zeggen, dat ik anders de maleische Hoofden wèl lijden mocht,
en goed met hen overweg kon. Zelfs bezitten zij veel dat mij hen doet
voortrekken boven de javaansche Grooten. Ja, ik weet wel, Verbrugge, dat
je dit niet met mij eens bent, er zijn slechts weinigen die 't me toestemmen
... maar dit laat ik nu dáár.[85]

Als ik dat reisjen op een anderen dag gedaan had--met wat minder
muizenesten in 't hoofd, meen ik--zou ik waarschijnlijk terstond met dien
_datoe_ in gesprek zijn gekomen, en misschien had ik gevonden dat hij mijn
omgang wel waard was. Wellicht had ik dan ook het meisjen aan 't spreken
gebracht, en dit had mij misschien onderhouden en vermaakt, want een kind
heeft meestal iets oorspronkelijks ... schoon ik erkennen moet dat ikzelf
toen nog te veel kind was, om belang te stellen in oorspronkelijkheid.
Thans is dit anders. Nu zie ik in elk meisje van dertien jaren een
manuskript waarin nog weinig of niets is doorgestreken. Men verrast den
auteur _en négligé_, en dit is dikwijls aardig.

Het kind reeg kralen aan een snoer, en scheen al haar aandacht daarbij
noodig te hebben. Drie rooden, één zwarte ... drie rooden, één zwarte:
't was mooi!

Ze heette _Si Oepi Keteh_. Dit beduidt op Sumatra zooveel als: _kleine
freule_ ... ja, Verbrugge, jij weet het wel, maar Duclari heeft altijd op
Java gediend.[86] Ze heette Si Oepi Keteh, maar in mijn gedachten noemde
ik haar "stumpert" of zoo-iets, omdat ik naar mijn schatting zoo
hemelhoog boven haar verheven was.

't Werd middag ... avend bijna, en de kralen werden opgeborgen. Het land
schoof langzaam naast ons weg, en kleiner en kleiner werd de _Ophir_
rechts achter ons.[87] Links in 't westen boven de wijde, wijde zee, die
geen grens heeft tot waar Madagaskar ligt, en Afrika daar achter, zakte
de zon, en liet haar stralen in gedurig stomper buiging kiskassen[88]
over de golven, en zij zocht verkoeling in de zee. Hoe drommel was ook
weer dat ding?

--Wat voor ding ... de zon?

--Ach, neen ... ik maakte verzen in die dagen! O, verrukkelijk! Hoor
eens:

    Ge vraagt waarom toch de O
      Die Natals ree bespoelt,
    Schoon elders minzaam en gedwee,
    Ontstuimig slechts op Natals ree,
      Gedurig kookt en woelt?

    Ge vraagt, en de arme visschersknaap
      Heeft nauw uw vraag verstaan,
    Of wenkend met het donker oog,
    Wijst hij u aan d'onmeetbren boog
      Het verre Westen aan.

    Hij wendt den blik van 't donker oog
      En staart naar 't Westen heen,
    En toont u, daar ge rondsom ziet,
    Slechts water, water, in 't verschiet,
      En zee, en zee alleen!

    En dáárom schuurt hier de Oceaan
      Zoo fel het oeverzand:
    't Is zee slechts, waar ge rondsom ziet,
    En water, water, anders niet,
      Tot Madagaskars strand!

    En menig offer werd gebracht
      Ten zoen voor d'Oceaan!
    En menig kreet, in 't nat gesmoord,
    Door vrouw, noch kind, noch maag gehoord,
      Werd slechts door God verstaan!

    En menig hand voor 't laatst gestrekt
      Rees opwaarts uit het meer,
    En voelde en greep en plaste in 't rond,
    En zocht of ze ergens steunsel vond,
      En zonk voor eeuwig neer!

    En...

--En ... en ... _ik weet de rest niet meer_.

--Die is weertevinden door er om te schrijven aan Krijgsman, uw klerk te
Natal. Hij heeft het, zei Verbrugge.

--Hoe komt _hij_ daaraan? vroeg Max.

--Misschien uit uw papiermand. Maar zeker is 't, dát hij het heeft! Volgt
er niet de legende van de eerste zonde, die 't eiland zinken deed
waardoor vroeger de reede van Natal werd beschermd? De geschiedenis van
_Djiwa_ met de twee broeders?

--Ja, dàt is waar. Die legende ... was geen legende. Het was een parabel
die ik maakte, en die misschien over een paar eeuwen legende worden zal
als Krijgsman dat ding wat veel opdeunt. Zóó begonnen alle mijthologien.
_Djiwa_ is: ziel, zooals je weet, _ziel, geest_ of zoo-iets. Ik maakte
er een vrouw van, de onmisbare, ondeugende Eva ...

--Wel, Max, waar blijft onze kleine freule met haar kraaltjes? vroeg
Tine.

--De kralen waren opgeborgen. Het was zes uur, en daar onder de
evennachtslijn--_Natal_ ligt op weinige minuten noord: als ik over-land
naar _Aijer-Bangie_ ging, stapte ik te paard over de linie heen, of
nagenoeg ...'t was om er over te struikelen, waarachtig!--dáár was zes
uur 't sein tot avendgedachten. Nu vind ik dat een mensch 's avends
altijd iets beter is, of minder ondeugend liever, dan 's morgens, en dit
is natuurlijk. 's Morgens houdt men zich te-zamen--ik weet wel dat dit
een _germanismus_ is, maar hoe moet ik het zeggen in 't _hollandsch_?
--men is ... deurwaarder of kontroleur, of ... neen, dit is genoeg!
Een deurwaarder _hält sich zusammen_ om dien dag eens terdeeg zijn plicht
te doen ... god, welk een plicht! Hoe moet dat _zusammen gehalten_ hart
er uitzien! Een kontroleur--ik zeg dit niet voor u, Verbrugge!--een
kontroleur wrijft zich de oogen uit, en ziet er tegen op den nieuwen
adsistent-resident te ontmoeten, die een bespottelijk overwicht wil
aannemen op een paar jaren diensttijd meer, en van wien hij zooveel
zonderlings gehoord heeft ... op Sumatra. Of hij moet dien dag velden
opmeten, en staat in dubio tusschen zijn eerlijkheid--jij weet dit zoo niet,
Duclari, omdat je militair bent, maar er zijn werkelijk eerlijke kontroleurs!
--dan staat hij te waggelen tusschen die eerlijkheid en de vrees dat _Radhen
Dhemang_, zóó of zóó hem den schimmel zal terugvragen, die zoo goed _telt_.
Of wel, hij moet dien dag kordaat _ja_ of _neen_ zeggen in antwoord op
missive nummer zóóveel. Kortom, 's morgens bij 't ontwaken valt je de wereld
op 't hart, en dat is zwaar voor een hart, al is het sterk. Maar 's avends
heeft men een pauze. Er liggen tien volle uren tusschen nu en 't oogenblik
dat men zijn rok weerziet. Tien uren: zes-en-dertig-duizend sekonden om
mensch te zijn! Dit lacht ieder toe. Dit is 't oogenblik waarop ik hoop te
sterven, om ginder aantekomen met een inofficieel gezicht. Dit is 't
oogenblik waarop je vrouw iets weervindt in je gelaat, van wat haar _ving_
toen ze je dien zakdoek behouden liet met een gekroonde _E_ op de punt ...

--En toen ze nog 't recht niet had, verkouwen te wezen, zei Tine.

--Ach, plaag me niet! Ik wil maar zeggen dat men 's avends _gemütlicher_
is.

Toen alzoo de zon langzamerhand verdween, ging Havelaar voort, werd ik
een beter mensch. En als eerste blijk van die beterschap moge gelden, dat
ik tot de kleine freule zei:

"Het zal nu gauw wat koeler worden."

"Ja, _toewan_!" antwoordde zij.

Maar ik boog mijn hoogheid nog dieper tot die "stumpert" neer, en ving
een gesprek met haar aan. Mijn verdienste was te grooter omdat zij heel
weinig antwoordde. Ik had gelijk in al wat ik zei ... dat ook al
vervelend wordt, al is men nòg zoo verwaand.

"Zou je graag een volgenden keer weer meegaan naar _Taloh-Baleh_?" vroeg
ik.

"Zoo als toewan kommandeur[89] beveelt."

"Neen, ik vraag _u_ of _gij_ zoo'n reisjen aangenaam vindt?"

"Als mijn vader het verkiest." antwoordde zij.

Zegt eens, heeren, was 't niet om dol te worden? Welnu, ik werd niet
dol. De zon was onder, en ik voelde mij _gemüthlich_ genoeg om nòg niet
afgeschrikt te worden door zóóveel domheid. Of liever, ik geloof dat ik
begon vermaak te scheppen in 't hooren van mijn stem--er zijn weinigen
onder ons, die niet gaarne luisteren naar zichzelf--maar na mijn
_mutisme_ van den heelen dag, meende ik, nu ik eindelijk aan 't spreken
geraakt was, iets beters te verdienen dan de al te onnoozele antwoorden
van _Si Oepi Keteh_.

Ik zal haar een sprookje vertellen, dacht ik, dan hoor ikzelf het
met-een, en ik heb niet noodig dat ze mij antwoordt. Nu weet ge dat, even
als bij het lossen van een schip de laatst ingeladen _krandjang_
suiker[90] 't eerst weer voor den dag komt, ook wij gewoonlijk die
gedachte of die vertelling 't eerst lossen, die 't laatst is ingeladen.
In het _Tijdschrift van Nederlandsch Indie_ had ik kort tevoren een
verhaal gelezen van Jeronimus: _de Japansche Steenhouwer_ ...

Hoort eens, die Jeronimus heeft lieve dingen geschreven! Hebt ge zijn
_Vendutie in een sterfhuis gelezen_? En zijn: _Graven_? En, vooral: de
_Pedatti_?[91] Ik zal 't u geven.

Ik dan had pas _de Japansche Steenhouwer_ gelezen. Ach, nu herinner ik
mij op-eenmaal hoe ik zoo-even verdwaald ben geraakt in dat liedje,
waarin ik 't "donker oog" van dien visschersknaap tot scheelwordens toe
"rond-om laat dwalen" in één richting ... heel gek! Dat was een
aaneenschakeling van denkbeelden. Mijn verstoordheid van dien dag stond
in verband met het gevaarlijke der Natalsche ree ... je weet, Verbrugge,
dat geen oorlogschip die reede mag aandoen, vooral niet in Juli ... ja,
Duclari, de westmousson is daar in Juli 't sterkst, juist andersom dan
hier.[92] Welnu, 't gevaarlijke van die reede schakelde zich vast aan mijn
gekrenkte eerzucht, en die eerzucht hangt weer samen met dat liedjen
over _Djiwa_. Ik had den resident herhaaldelijk voorgesteld te _Natal_
een zeewering te maken, of althans een kunsthaven in de monding van de
rivier, met het doel om handel te brengen in de Afdeeling _Natal_, die
de zoo belangrijke Battahlanden met de zee verbindt. Anderhalf millioen
menschen in 't binnenland wisten geen weg met hun produkt, omdat de
Natalsche ree--en terecht!--in zulk een slecht blaadje stond. Welnu,
die voorstellen waren door den resident niet goedgekeurd, of althans hij
beweerde dat de Regeering ze niet zou goedkeuren, en je weet dat
behoorlijke residenten nooit iets voorstellen, dan wat ze vooruit kunnen
berekenen dat aan 't Gouvernement bevallen zal. Het maken van een haven
te _Natal_ streed in principe tegen 't stelsel van afsluiting, en wel
verre van schepen daarheen te lokken, was 't zelfs verboden--tenzij in
geval van _force majeure_--raschepen op de reede _toetelaten_. Als er nu
toch een schip kwam--'t waren meestal Amerikaansche walvischvangers, of
Franschen die peper hadden geladen in de onafhankelijke rijkjes op den
noordhoek[93]--liet ik mij altijd door den kapitein een brief schrijven,
waarin hij verlof vroeg om drinkwater intenemen. De verstoordheid over 't
mislukken mijner pogingen om iets ten-voordeele van _Natal_ te bewerken,
of liever de gekrenkte ijdelheid ... was 't niet hard voor me, nog zoo
weinig te beteekenen dat ik niet eens een haven kon laten maken waar ik
wilde? Nu, dit alles, in verband met mijn kandidatuur voor 't regelen van
een zonnestelsel, had me dien dag zoo onbeminnelijk gemaakt. Toen ik door
't ondergaan der zon eenigszins genas--want ontevredenheid is een
ziekte--bracht juist die ziekte mij den _Japanschen Steenhouwer_ voor den
geest, en misschien dacht ik alleen dáárom die geschiedenis overluid,
om, mezelf wijsmakende dat ik het deed uit welwillendheid voor dat kind,
ter-sluik den laatsten druppel intenemen van het drankje dat ik voelde
noodig te hebben. Maar zij, dat kind, genas me--voor een dag of wat
althans--beter dan mijn vertelling, die ongeveer aldus moet
geluid hebben:

   "_Oepi_, er was een man die steenen hieuw uit de rots. Zijn arbeid was
   zeer zwaar, en hij arbeidde veel, doch zijn loon was gering, en
   tevreden was hij niet.

   Hij zuchtte omdat zijn arbeid zwaar was. En hij riep: och, dat ik rijk
   ware, om te rusten op een _baleh-baleh_ met _klamboe_ van
   roode zijde.[94]

   En er kwam een engel uit den hemel, die zeide: u zij gelijk gij gezegd
   hebt.

   En hij wàs rijk. En hij rustte op een baleh-baleh, en de _klamboe_ was
   van roode zijde.

   En de koning des lands toog voorbij, met ruiters voor zijn wagen. En
   ook achter den wagen waren ruiters, en men hield den gouden
   _pajong_[95] boven het hoofd van den koning.

   En toen de rijke man dit zag, verdroot het hem dat er geen gouden
   _pajong_, werd gehouden boven zijn hoofd. En tevreden was hij niet.

   Hij zuchtte, en riep: ik wenschte koning te zijn.

   En er kwam een engel uit den hemel, die zeide: u zij gelijk gij gezegd
   hebt.

   En hij wàs koning. En voor zijn wagen reden vele ruiters, en ook waren
   er ruiters achter zijn wagen, en boven zijn hoofd hield men den gouden
   _pajong_.

   En de zon scheen met heete stralen, en verbrandde het aardrijk, zoodat
   de grasscheut dor werd.

   En de koning klaagde dat de zon hem schroeide in het gelaat, en macht
   had boven hem. En tevreden was hij niet.

   Hij zuchtte, en riep: ik wenschte de zon te zijn.

   En er kwam een engel uit den hemel, die zeide: u zij gelijk gij gezegd
   hebt.

   En hij wàs de zon. En hij zond zijn stralen naar boven, en naar beneden,
   naar de rechterzijde en naar de linkerzijde, en alom.

   En hij verschroeide den grasscheut op het aardrijk, en het gelaat der
   vorsten die op de aarde waren.

   En een wolk stelde zich tusschen de aarde en hem, en de stralen van
   de zon stuitten daarop terug.

   En hij werd toornig dat zijner macht weerstaan werd, en hij klaagde dat
   die wolk machtig was boven hem. En tevreden was hij niet.

   Hij wilde de wolk zijn, die zoo machtig was.

   En er kwam een engel uit den hemel, die zeide: u zij gelijk gij gezegd
   hebt.

   En hij werd een wolk, en plaatste zich tusschen de zon en de aarde, en
   ving de stralen op, zoodat het gras groen werd.

   En de wolk regende in groote druppen op het aardrijk, en deed de
   rivieren zwellen, en _banjirs_ voerden de kudden weg.

   En hij verwoestte door veel waters het veld.

   En hij viel neer op een rots, die niet week. En hij klaterde in groote
   stroomen, maar de rots week niet.

   En hij werd toornig omdat de rots niet wijken wilde, en omdat de
   sterkte van zijn stroomen ijdel was. En tevreden was hij niet.

   Hij riep: aan die rots is macht gegeven boven mij. Ik wenschte die rots
   te zijn.

   En er kwam een engel uit den hemel, die zeide: u zij gelijk gij gezegd
   hebt.

   En hij wèrd rots, en bewoog niet als de zon scheen, en niet als het
   regende.

   En daar kwam een man met houweel, en met puntigen bijtel, en met
   zwaren hamer, die steenen hieuw uit de rots. En de rots zeide: wat is
   dit, dat die man macht heeft boven mij, en steenen houwt uit mijn
   schoot? En tevreden was hij niet.

   Hij riep: ik ben zwakker dan deze ... ik wenschte die man te zijn.

   En er kwam een engel uit den hemel, die zeide: u zij gelijk gij gezegd
   hebt.

   En hij was een steenhouwer. En hij hieuw steenen uit de rots, met
   zwaren arbeid, en hij arbeidde zeer zwaar voor weinig loons, en hij was
   tevreden."

--Heel aardig, riep Duclari, maar nu zijt ge ons nog 't bewijs schuldig
dat die kleine _Oepi_ imponderabel had moeten wezen.

--Neen, ik heb u dat bewijs niet beloofd! Ik heb alleen willen vertellen
hoe ik kennis met haar maakte. Toen mijn verhaaltjen uit was, vroeg ik:

"En jij, _Oepi_, wat zou jij kiezen, als een engel uit den hemel je kwam
vragen wat je begeerde?"

"Voorzeker, mijnheer, ik zou hem bidden mij meetenemen naar den hemel."

--Is dat niet beeldig? vroeg Tine aan haar gasten, die 't misschien heel
gek vonden ...

Havelaar stond op, en vaagde iets weg van het voorhoofd.




TWAALFDE HOOFDSTUK


--Beste Max, zei Tine, ons dessert is zoo schraal. Zou je niet ... je
weet wel ... Madame Geoffrin?[96]

--Nog wat vertellen, in plaats van gebak? Wat drommel, ik ben heesch. De
beurt is aan Verbrugge.

--Ja, m'nheer Verbrugge! Lost u Max wat af, verzocht mevrouw Havelaar.

Verbrugge bedacht zich even, en begon:

--Er was eens een man, die een kalkoen stal ...

--O, deugniet, riep Havelaar, dat heb je van _Padang_! En hoe is 't
verder?

--'t Is uit. Wie kent het slot van die historie?

--Wèl, _ik_! Ik heb hem opgegeten, samen met ...iemand. Weet je waarom
ik te _Padang_, gesuspendeerd was?

--Men zei dat er een deficit was in uw kas te _Natal_, hernam Verbrugge.

--Dit was niet geheel onwaar, doch _waar_ was 't ook niet. Ik was te
_Natal_ door allerlei oorzaken heel slordig geweest in mijn geldelijke
verantwoording, waarop inderdaad veel aanmerkingen te maken waren. Maar
dit viel in die dagen zoo dikwijls voor! De omstandigheden in de Noord
van Sumatra waren kort na 't innemen van _Baroes, Tapoes_ en _Singkel_
zóó verward, alles was zóó onrustig, dat men het een jong mensch, die
liever te-paard zat dan dat hij geld telde of kasboeken bijhield, niet
kwalijk nemen kon dat alles niet zoo ordelijk en geregeld ging als men zou
kunnen vorderen van een amsterdamschen boekhouder die niet anders te
doen heeft. De Battahlanden waren in roering, en je weet, Verbrugge, hoe
altijd alles wat in de Battahs gebeurt, terugwerkt op 't Natalsche. Ik
sliep 's nachts geheel gekleed om spoedig bij-dehand te zijn, wat dan ook
dikwijls noodig was. Daarbij heeft het gevaar--eenigen tijd voor mijn komst
was er een komplot ontdekt, om mijn voorganger te vermoorden en opstand
te maken--het gevaar heeft iets aantrekkelijks, vooral wanneer men
slechts twee-en-twintig jaren oud is. Dit aantrekkelijke maakt dan iemand
wel eens ongeschikt voor bureauwerk of voor de stijve nauwkeurigheid die
noodig is tot goed beheer van geldzaken. Bovendien, ik had allerlei
gekheden in 't hoofd ...

--_Traoessa_?[97] riep mevrouw Havelaar een bediende toe.

--Wàt hoeft niet?

--Ik had gezegd nog iets gereed te maken in de keuken ... een omelet of
zoo-iets.

--Ah! En dat hoeft niet meer nu ik van mijn gekheden begin? je bent
ondeugend, Tine! 't Is mij wel, maar die heeren hebben ook een stem.
Verbrugge, wat kies je, je aandeel in de omelet of de historie?

--Dat is een moeielijke pozitie voor een beleefd mensch zei Verbrugge.

--En ook ik zou liever niet kiezen, voegde Duclari er bij, want het is
hier te doen om een uitspraak tusschen m'nheer en mevrouw, en: _entre
l'écorce et le bois, il ne faut pas mettre le doigt_.

--Ik zal u helpen, heeren, de omelet is ...

--Mevrouw, zei de zeer beleefde Duclari, de omelet zal toch wel zooveel
waard zijn als ...

--Als de historie? Zeker _als_ ze wat waard was! Doch er is een bezwaar
...

--Ik wed dat er nog geen suiker in huis is, riep Verbrugge. Och, laat
toch bij mij halen wat ge noodig hebt!

--Suiker is er ... van mevrouw Slotering. Neen, daaraan hapert het niet.
Als de omelet overigens goed was, zou dat geen bezwaar zijn, maar ...

--Hoe dan, mevrouw, is ze in 't vuur gevallen?

--Ik wou dat het waar was! Neen, ze kan niet in 't vuur vallen Ze is ...

--Maar, Tine, riep Havelaar, wat is ze dan toch?

--Ze is imponderabel, Max, als je vrouwen te Arles ... wezen moesten! Ik
heb geen omelet ... ik heb niets meer!

--Dan in 's hemelsnaam de historie! zuchtte Duclari met koddige wanhoop.

--Maar koffi hebben we, riep Tine.

--Goed! Koffidrinken in de voorgalerij, en laat ons mevrouw Slotering met
de meisjes daarbij roepen, zei Havelaar, waarop 't kleine gezelschap naar
buiten toog.

--Ik gis dat ze bedanken zal, Max! je weet dat ze ook liever niet met
ons eet, en ik kan haar geen ongelijk geven.

--Ze zal gehoord hebben dat ik histories vertel, zei Havelaar, en dat
heeft haar afgeschrikt.

--Wel neen, Max, dat zou haar niet deren: ze verstaat geen hollandsch.
Neen, ze heeft mij gezegd dat ze haar eigen huishouding wil blijven
voeren, en dit begrijp ik heel goed. Weet je nog hoe je mijn naam
vertaald hebt?

--_E.H.V.W: eigen haard veel waard_.

--Daarom! Ze heeft groot gelijk. Bovendien, ze komt me wat menschenschuw
voor. Verbeeld je dat zij alle vreemden die 't erf betreden, laat
wegjagen door de oppassers ...

--Ik verzoek om de historie of de omelet, zei Duclari.

--Ik ook! riep Verbrugge. Uitvluchten worden niet aangenomen. We hebben
aanspraak op een volledig maal, en daarom eisch ik de geschiedenis van
den kalkoen.

--Die heb ik je reeds gegeven, zei Havelaar. Ik had het beest gestolen
van den generaal Vandamme, en heb 't opgegeten ... met iemand.

--Voor die "iemand" ten-hemel voer, zei Tine schalk.

--Neen, dat is tricheeren: riep Duclari. We moeten weten waarom ge dien
kalkoen ... weggenomen hebt.

--Wèl, omdat ik gebrek leed, en dat was de schuld van den generaal
Vandamme die me gesuspendeerd had.

--Als ik er niet meer van te weten krijg, breng ik een volgenden keer
zelf een omelet mee, klaagde Verbrugge.

--Geloof me, er stak niets meer achter dan dàt. Hij had zeer véél
kalkoenen, en ik had niets. Men dreef die dieren voorbij mijn deur ... ik
nam er een, en zei tot den man die zich verbeeldde er op te passen: "zeg
den generaal dat ik, Max Havelaar, dezen kalkoen neem omdat ik
eten wil."

--En dan dat epigram?

--Heeft Verbrugge je daarvan gesproken?

--Ja.

--Dat had niets met den kalkoen uittestaan. Ik maakte dat ding omdat hij
zooveel ambtenaren suspendeerde. Er waren er op _Padang_ zeker zeven of
acht die hij met meer of min rechtvaardigheid in hun ambten geschorst
had, en velen onder hen verdienden 't veel minder dan ik. De
adsistent-resident van _Padang_ zelf was gesuspendeerd, en wel om een
reden die, naar ik geloof, een geheel andere was dan de in het besluit
opgegevene. Ik wil u dat wel vertellen, schoon ik niet verzekeren kan
dat ik alles juist weet, en alleen òverzeg wat men in de _chinesche
kerk_[98] te _Padang_ voor waar hield, en wat dan ook--vooral met het
oog op de bekende eigenschappen van den generaal--waar _kan_
geweest zijn.

Hij had, moet ge weten, zijn vrouw getrouwd om een weddingschap te winnen,
en daarmee een anker wijn. Hij ging dus dikwijls 's avends uit, om ...
overal rondteloopen. De surnumerair Valkenaar moet eens in een straatje
nabij 't meisjesweeshuis zijn inkognito zóó stipt geëerbiedigd hebben, dat
hij hem een pak slaag heeft gegeven even als een _gewonen_
straatschender. Niet ver van daar woonde _Miss_ X. Er liep een gerucht
dat die _Miss_ 't leven zou gegeven hebben aan een kindje, dat ...
verdwenen was. De adsistent-resident was als hoofd der politie
verplicht, en ook inderdaad van plan, zich met die zaak te bemoeien, en
schijnt van dit voornemen iets gezegd te hebben op een whistpartij bij den
generaal. Doch zie, den volgenden dag ontvangt hij den last zich naar
zekere Afdeeling te begeven, welker gezagvoerende kontroleur wegens ware
of veronderstelde oneerlijkheid geschorst was in zijn beheer, om _in loco_
zekere zaken te onderzoeken en daarvan "te dienen van bericht." Wèl was
de adsistent-resident verwonderd dat hem iets werd opgedragen dat zijn
Afdeeling in 't geheel niet aanging, doch daar hij strikt genomen deze
opdracht kon beschouwen als een vereerende onderscheiding, en dewijl hij
met den generaal op zeer vriendschappelijken voet stond zoodat hij geen
oorzaak had aan een valstrik te denken, berustte hij in deze zending, en
begaf zich naar ik wil vergeten hebben waarheen, om te doen wat hem
bevolen was. Na eenigen tijd keert hij terug, en biedt een verslag aan dat
niet ongunstig luidde voor dien kontroleur. Doch ziet, er was gedurende
dien tijd op _Padang_, door 't publiek--dat is: door niemand en
iedereen--ontdekt dat die ambtenaar slechts gesuspendeerd was om een
gelegenheid te scheppen den adsistent-resident van de plaats te
verwijderen, ten-einde zijn voorgenomen onderzoek naar de verdwijning van
dat kind te voorkomen, of althans te verschuiven tot een tijdstip dat die
zaak moeielijker zou optehelderen zijn. Ik herhaal nu dat ik niet weet of
dit waar was, doch naar de kennis die ikzelf later van den generaal
Vandamme opdeed, komt deze lezing van 't geval mij geloofbaar voor. Op
_Padang_ was er niemand die hem niet--wat het peil aangaat, waartoe zijn
zedelijkheid was afgedaald--tot zoo-iets in-staat keurde. De meesten
kenden hem slechts één goede hoedanigheid toe, die van onverschrokkenheid
in 't gevaar, en indien ik, die hem in gevaar gezien heb, van meening ware
dat hij _après tout_ een dapper man was, zou dit alleen mij bewegen u deze
geschiedenis niet te vertellen. 't Is waar, hij had op Sumatra veel laten
"sabreeren" doch wie sommige gebeurtenissen van nabij gezien had[99] voelde
neiging om wat aftedingen op zijn dapperheid, en, hoe vreemd het schijne,
ik geloof dat hij zijn krijgsmansroem grootendeels te danken had aan de zucht
tot tegenstelling, die ons allen min of meer bezielt. Men zegt gaarne:
't is waar dat Peter of Paul _dit_, _dit_ of _dit_ is, maar ... _dàt_ is
hij, _dàt_ moet men hem laten! En nooit kan men zoo zeker zijn geprezen te
worden, dan wanneer men een zeer in 't oog vallend gebrek heeft. Jij,
Verbrugge, bent alle dagen dronken ...

--Ik? vroeg Verbrugge die een voorbeeld was van matigheid.

--Ja, _ik_ maak je nu dronken, alle dagen! je vergeet je zóó ver, dat
Duclari 's avends in de galerij over je struikelt. Dit zal hij onaangenaam
vinden, maar terstond zal hij zich herinneren iets goeds in je gezien te
hebben dat hem toch vroeger niet in 't oog viel. En als ik dan kom, en
ik vind je zoo erg ... _horizontaal_, dan zal hij mij de hand op den arm
leggen, en uitroepen--"och, geloof toch dat hij overigens zoo'n beste
brave knappe jongen is!"

--Dat zeg ik tòch van Verbrugge, riep Duclari, al is hij _vertikaal_.

--Niet met dat vuur en die overtuiging! Herinner je eens hoe dikwijls men
hoort zeggen: "o, als _die_ man op zijn zaken wilde passen, dàt zou
iemand wezen! Maar ... en dan volgt het betoog hoe hij _niet_ op zijn
zaken past en dus _niemand_ is. Ik geloof hiervan de reden te weten. Ook
van de dooden verneemt men altijd goede hoedanigheden waarvan we vroeger
niets bemerkten. De oorzaak zal wel zijn dat ze niemand _in den weg
staan_. Alle menschen zijn min of meer mededingers. We zouden gaarne èlk
ander _geheel_ en _in alles_ onder ons plaatsen. Dit echter te uiten,
verbiedt de goede toon en zelfs het eigenbelang, want zeer spoedig zou
niemand ons gelooven ook al beweerden wij iets waars. Er moet dus een
omweg gezocht worden, en ziet hier hoe we dit doen. Als gij, Duclari,
zegt: "de luitenant Slobkous is een goed soldaat, waarachtig hij is een
goed soldaat, ik kan je niet genoeg zeggen welk een goed soldaat de
luitenant Slobkous is ... maar een _theoretikus_ is hij niet ...

Heb je niet zoo gezegd, Duclari?

--Ik heb nooit een luitenant Slobkous gekend of gezien?

--Goed, schep er dan een, en zeg dat van hem.

--Wèl, ik schep hem, en zeg het.

--Weet je wat ge nu gezegd hebt? Je hebt gezegd dat jij, Duclari, _à
cheval_ bent op de _theorie_. Ik ben geen haar beter. Geloof me, we doen
onrecht zoo boos te worden op iemand die heel slecht is, want de goeden
onder ons zijn 't slechte zoo na! Laat eens de volmaaktheid nul heeten,
en honderd graden voor slecht gelden, hoe verkeerd doen we dan--wij, die
dobberen tusschen acht-en negen-en-negentig!--_haro_ te roepen over
iemand die op honderd-en-één staat! En nog geloof ik dat velen dien
honderdsten graad slechts niet bereiken uit gemis aan goede
eigenschappen, aan moed bij-voorbeeld om geheel te zijn wat men is.

--Op hoeveel graden sta ik, Max?

--Ik heb een loep noodig voor de onderdeelen, Tine.

--Ik reklameer, riep Verbrugge--neen, mevrouw, niet tegen uwe nabijheid
aan de nul!--neen, maar er zijn ambtenaren gesuspendeerd, er is een kind
zoek, een generaal in staat van beschuldiging ... ik vraag: _la pièce_!

--Tine, zorg toch dat er een volgenden keer wat in huis is! Neen,
Verbrugge, je krijgt _la pièce_ niet, voor ik nog een beetje heb
rondgereden op mijn stokpaardje over de tegenstellingen. Ik zei dat elk
mensch in zijn medemensch een soort van konkurrent ziet. Men mag niet
altijd laken--wat in 't oog vallen zou!--daarom verheffen wij gaarne een
goede eigenschap bovenmate, om de kwade hoedanigheid aan welker
openbaring ons eigenlijk alleen gelegen is, te doen in het oog vallen,
zonder den schijn op ons te laden van partijdigheid. Als iemand zich bij mij
beklaagt omdat ik gezegd heb: "zijn dochter is zeer schoon, maar hij is
een dief" dan antwoord ik: "hoe kan je dáárover zoo boos wezen! Ik heb
immers gezegd dat je dochter een lief meisjen is!" Zieje, dat wint
dubbel! Wij beiden zijn kruieniers, ik neem hem zijn klanten af, die geen
rozijnen willen koopen bij een dief, en te-gelijker-tijd zegt men van mij dat
ik een goed mensch ben, omdat ik de dochter prijs van een konkurrent.

--Neen, zóó erg is 't niet, zei Duclari, dàt is wat sterk!

--Dit komt u nu zoo voor, omdat ik de vergelijking wat kort en brusk
gemaakt heb. We moeten ons dat: "hij is een dief" eenigszins omzwachteld
voorstellen. De strekking der gelijkenis blijft waar. Wanneer we
genoodzaakt zijn iemand zekere eigenschappen toe te kennen die aanspraak
geven op achting, eerbied of ontzag, dan doet het ons genoegen naast die
eigenschappen iets te ontdekken, dat ons van den verschuldigden cijns
voor een gedeelte of geheel ontslaat. "Voor _zulk_ een dichter zou men
't hoofd buigen, maar ... hij slaat zijn vrouw!"[100] Ziet ge, dan
gebruiken wij gaarne de blauwe plekken van die vrouw als voorwendsel om
ons hoofd overeind te houden, en in 't eind doet het ons zelfs pleizier
dat hij 't mensch slaat, wat toch anders heel leelijk is. Zoodra wij
erkennen moeten dat iemand hoedanigheden bezit die hem de eer van een
voetstuk waardig maken, zoodra we zijn aanspraken daarop niet langer
kùnnen loochenen zonder doortegaan voor onkundig, gevoelloos, of
naijverig ... dan zeggen we ten-laatste: "goed, zet hem er op!" Maar
reeds onder dat opzetten, en als hijzelf nog meent dat we verrukt staan
over zijn uitstekendheid, hebben we reeds den strik gelegd in den _lazzo_
die dienen moet om hem bij de eerste gunstige gelegenheid naar-beneden te
halen. Hoe meer _mutatie_ onder de _inhabers_ der voetstukken, hoe
grooter de kans voor anderen om óók eens aan de beurt te komen, en dit
is zóó waar dat wij uit gewoonte en tot oefening--even als een jager die
op kraaien schiet, welke hij toch liggen laat--ook _die_ standbeelden
gaarne neerhalen, welker piedestal nooit door ons kan bestegen worden.
Kappelman die zich voedt met zuurkool en scharrebier, zoekt verheffing
in de klacht: "Alexander wàs niet groot ... hij was onmatig" zonder dat
er voor Kappelman de minste kans bestaat ooit met Alexander te
konkurreeren in wereldverovering.

Hoe dit zij, ik ben zeker dat velen nooit op 't denkbeeld zouden gekomen
zijn, den generaal Vandamme voor zoo dapper te houden, als zijn dapperheid
niet had kunnen dienen tot voertuig van 't altijd daarbij gevoegde: "maar
... zijn zedelijkheid!" En tevens, dat deze onzedelijkheid niet zoo hoog
zou opgenomen zijn door de velen die zelf niet zoo onaantastbaar waren op
dit stuk, wanneer men ze niet had noodig gehad tot het opwegen tegen zijn
roem van dapperheid, die sommigen belette te slapen.

Één eigenschap bezat hij werkelijk in hooge mate: wilskracht. Wat hij zich
voornam, moest geschieden, en geschiedde ook gewoonlijk. Doch--zie je wel
dat ik weer terstond de tegenstelling bij-de-hand heb?--doch in de keuze
der middelen was hij dan ook wat ... vrij, en, zooals van der Palm--naar
ik geloof, ten-onrechte--van Napoléon zeide: "hinderpalen der
zedelijkheid stonden hem nooit in den weg!" Nu, dan is 't zeker
gemakkelijker zijn doel te bereiken, dan wanneer men zich door zoo-iets
wèl gebonden acht.

De adsistent-resident van _Padang_, dan had een bericht uitgebracht, dat
gunstig luidde voor dien gesuspendeerden kontroleur, wiens suspensie
hierdoor een tint van onrechtvaardigheid bekwam. De Padangsche praatjes
duurden voort: men sprak nog altijd over 't verdwenen kind. De
adsistent-resident voelde zich op-nieuw geroepen die zaak optevatten,
maar voor hij iets tot helderheid had kunnen brengen, ontving hij een
besluit waarbij hij door den Gouverneur van Sumatra's Westkust werd
gesuspendeerd "wegens oneerlijkheid in ambtsbetrekking." Het heette dat
hij uit vriendschap of medelijden de zaak van dien kontroleur, tegen beter
weten aan, in een valsch daglicht had gesteld.

Ik heb de stukken die deze zaak betreffen, niet gelezen, maar ik weet
dat de adsistent-resident niet in de minste betrekking met dien
kontroleur stond, hetgeen reeds hieruit blijkt dat men juist _hem_ had
gekozen om die zaak te onderzoeken. Ik weet voorts dat hij een
achtenswaardig persoon was, en dat ook de Regeering hem hiervoor hield,
hetgeen blijkt uit het vernietigen der suspensie, nadat de zaak elders
dan op Sumatra's Westkust onderzocht was. Ook die kontroleur is later
geheel in zijn eer hersteld geworden. Het was hun suspensie die mij 't
puntdicht ingaf, dat ik op de ontbijttafel van den generaal liet
neerleggen door iemand die toen bij hem, vroeger bij mij in dienst was.

      Het wandlend schorsbesluit dat schorsend ons regeert,
    Jan Schors-al, Gouverneur, de weerwolf onzer dagen,
      Had zijn geweten zelf met vreugd gesuspendeerd...
    Als 't niet voor langen tijd finaal reeds ware ontslagen.

--Neem me niet kwalijk, m'nheer Havelaar, ik vind dat zoo-iets niet te
pas kwam, zei Duclari.

--Ik ook ... maar ik moest toch _iets_ doen! Verbeeld je dat ik geen
geld had, niets ontving, en van-dag tot-dag vreesde te sterven van
honger, wat dan ook nabij genoeg geweest is. Ik had weinig of geen
betrekkingen op _Padang_, en bovendien, ik had den generaal geschreven
dat _hij_ verantwoordelijk was indien ik omkwam van ellende, en dat ik van
niemand hulp zou aannemen. In de binnenlanden waren er die, vernemende
hoe 't met mij gesteld was, mij uitnoodigden ten hunnent te komen, maar de
generaal verbood dat men mij daarheen een pas zou geven. Naar Java
vertrekken mocht ik ook niet. Overal elders had ik me kunnen redden, en
misschien ook dáár als men niet zoo bevreesd ware geweest voor den
machtigen generaal. Het scheen zijn plan te zijn mij te laten verhongeren.
Dat heeft negen maanden geduurd!

--En hoe hebt ge u zoolang in 't leven gehouden? Of had de generaal véél
kalkoenen!

--O ja! Maar dit hielp me niet ... zoo-iets doet men maar ééns, niet
waar? Wat ik gedurende dien tijd uitrichtte? Och ... ik maakte verzen,
schreef komedies ... en zoo al voort.

--En was daarvoor op _Padang_ rijst te-koop?

--Neen, maar die heb ik er ook niet voor gevraagd. Ik zeg liever niet
hoe ik geleefd heb.[101]

Tine drukte hem de hand, _zij_ wist het.

--Ik heb een paar regels gelezen, die ge in die dagen zoudt geschreven
hebben achter op een kwitantie, zei Verbrugge.

--Ik weet wat je bedoelt. Die regels schetsen mijn pozitie. Er bestond in
die dagen een tijdschrift, _de Kopiist_, waarop ik inteekenaar was. Het
stond onder de bescherming van de Regeering--de redakteur was ambtenaar
bij de algemeene Sekretarie[102]--en hierom werden de inteekeningsgelden
in 's lands kas gestort. Men bood mij een kwitantie van twintig gulden
aan. Daar nu dit geld op de bureaux van den Gouverneur moest worden
verhandeld, en dus de kwitantie, als zij onbetaald bleef, die bureaux te
passeeren had om te worden teruggezonden naar Batavia, maakte ik van die
gelegenheid gebruik om achter op dat stuk te protesteeren tegen
mijn armoede:

    Vingt-florins... quel trésor! Adieu, littérature,
      Adieu, Copiste, adieu! Trop malheureux destin:
      Je meurs de faim, de froid, d'ennui et de chagrin,
    Vingt florins font pour moi deux mois de nourriture!
      Si j'avais vingt florins je serais mieux chaussé,
    Mieux nourri, mieux logé, j'en ferais bonne chère...
    Il faut vivre avant tout, soit vie de misère:
      Le crime fait la honte, et non la pauvreté!

Maar toen ik later te Batavia bij de redaktie van den _Kopiist_ mijn
twintig gulden kwam brengen, was ik niets schuldig. Het schijnt dat de
generaal zelf dat geld voor mij betaald heeft, om niet gedwongen te zijn
die geillustreerde kwitantie terug te zenden naar Batavia.

--Maar wat deed hij na 't ... na 't ... wegnemen van dien kalkoen? 't Was
toch ... een diefstal! En na dat epigram?

--Hij strafte me vreeselijk! Wanneer hij mij voor die zaken had laten
terechtstaan als schuldig aan oneerbiedigheid jegens den Gouverneur van
Sumatra's Westkust, hetgeen in die dagen met een beetje goeden wil had
kunnen worden uitgelegd als "_pooging, tot ondermijning van 't
nederlandsch gezag, en aanhitsing, tot opstand_" of aan "_diefstal op
den publieken weg_" zou hij getoond hebben een goedhartig mensch te zijn.
Maar neen, hij strafte me beter ... akelig! Aan den man die op de
kalkoenen passen moest, liet hij gelasten voortaan een anderen weg te
kiezen. En mijn puntdicht ... ach, dàt is nog erger zeide _niets_, en
deed _niets_! Ziet ge, dit was wreed! Hij gunde me niet het minste
martelaars-air, ik werd niet belangwekkend door vervolging, en mocht
niet ongelukkig wezen door verregaande geestigheid! O, Duclari ... o,
Verbrugge ...'t was om eens-voor-al te walgen van puntdichten en
kalkoenen! Zo weinig aanmoediging dooft de vlam van 't genie uit tot de
laatste vonk ... inkluzief: ik heb 't nooit weer gedaan!




DERTIENDE HOOFDSTUK


--En mag men nu weten waarom ge eigenlijk gesuspendeerd waart? vroeg
Duclari.

--O ja, gaarne! Want daar ik alles wat ik u hiervan te zeggen heb, voor
wáár geven en zelfs nog gedeeltelijk bewijzen kan, zult ge daaruit zien
dat ik niet lichtvaardig handelde toen ik mijn verhaal over dat vermiste
kind, de praatjes van _Padang_ niet verwierp als volstrekt ongerijmd. Men
zal ze zeer geloofbaar vinden, zoodra men onzen dapperen generaal leert
kennen in de zaken die _mij_ betreffen.

Er waren dan in mijn kasrekening te _Natal_ onnauwkeurigheden en
verzuimen. Ge weet hoe elke onnauwkeurigheid op nadeel uitloopt: nooit
heeft men door slordigheid geld over. De chef van de komptabiliteit te
_Padang_--die nu juist mijn bijzondere vriend niet was--beweerde dat er
duizenden te-kort kwamen. Maar let wel dat men mij, zoolang ik te _Natal_
was, daarop niet had opmerkzaam gemaakt. Geheel onverwachts ontving ik
een overplaatsing naar de Padangsche bovenlanden. Je weet, Verbrugge,
dat op Sumatra een plaatsing in de bovenlanden van _Padang_ als
voordeeliger en aangenamer wordt beschouwd dan in de noordelijke
residentie. Daar ik nog slechts weinig maanden vroeger den Gouverneur bij
mij had gezien--straks zult ge hooren waarom, en hoe?--en omdat er
gedurende zijn verblijf te _Natal_, en zelfs in mijn huis, zaken waren
voorgevallen waarin ik meende mij al zeer flink gedragen te hebben, nam
ik die overplaatsing als een gunstige onderscheiding op, en vertrok van
_Natal_ naar _Padang_. Ik deed de reis met een fransch schip, de
_Baobab_ van Marseille, dat te Atjeh peper had ingeladen, en ...
natuurlijk te _Natal_ "gebrek had aan drinkwater." Zoodra ik te _Padang_
aankwam, met het doel vandaar terstond naar de binnenlanden te
vertrekken, wilde ik volgens gebruik en plicht den Gouverneur bezoeken,
maar hij liet me zeggen dat hij me niet ontvangen kon, en tevens dat ik
mijn vertrek naar mijn nieuwe standplaats moest uitstellen tot nader
bevel. Ge begrijpt dat ik hierover zeer verwonderd was, te-meer daar hij
te _Natal_ mij verlaten had in een stemming die me deed meenen nogal goed
bij hem aangeschreven te staan. Ik had slechts weinig kennissen
te _Padang_, maar van deze weinigen vernam ik--of liever ik bemerkte het
aan hen--dat de generaal zeer verstoord op me was. Ik zeg dat ik 't
_bemerkte_ omdat op een buitenpost als _Padang_ toen was, de
welwillendheid van velen dienen kon als graadmeter der genade die men
gevonden had in de oogen des Gouverneurs. Ik gevoelde dat er een storm
in aantocht was, zonder te weten uit welken hoek de wind komen zou. Daar
ik geld noodig had, verzocht ik dezen en genen me daarmee te-hulp te
komen, en ik stond werkelijk verbaasd dat men mij overal een weigerend
antwoord gaf. Op _Padang_, niet minder dan elders in Indie, waar over 't
geheel het krediet een zelfs _te_ groote rol speelt, was de stemming op
dat stuk anders vrij ruim. Men zou in elk ander geval met genoegen eenige
honderden guldens hebben voorgeschoten aan een kontroleur die op reis
was en tegen verwachting ergens werd opgehouden. Doch mij weigerde men
alle hulp. Ik drong bij sommigen op 't noemen der oorzaken van dit
wantrouwen aan, en _de fil en aiguille_ kwam ik eindelijk te weten dat
men in mijn geldelijk beheer te _Natal_ fouten en verzuimen had ontdekt,
die me verdacht maakten van ontrouwe administratie. Dat er fouten in mijn
administratie waren, bevreemdde me volstrekt niet. Juist het tegendeel
zou me verwonderd hebben, maar wel vond ik 't zonderling dat de
Gouverneur, die persoonlijk getuige was geweest hoe ik gedurig ver van
mijn bureau had te kampen gehad met de ontevredenheid der bevolking en
aanhoudende pogingen tot opstand ... dat hij die zelf mij geprezen had
over wat hij "kordaatheid" noemde, aan de ontdekte fouten den naam geven
kon van ontrouw of oneerlijkheid. Niemand beter toch dan hij kon weten dat
er in deze zaken nooit spraak kon zijn van iets anders dan van
_force majeure_.

En, al loochende men deze _force majeure_, al wilde men mij
verantwoordelijk stellen voor fouten die begaan waren op oogenblikken dat
ik--in levensgevaar dikwijls!--ver van de kas en wat er naar geleek, het
beheer daarvan moest toevertrouwen aan anderen, al zou men eischen dat
ik, het eene doende, het andere niet had mogen nalaten, dan nòg zou ik
alleen schuldig geweest zijn aan een slordigheid die niets gemeens had
met "ontrouw." Er bestonden bovendien, in die dagen vooral, talrijke
voorbeelden dat de Regeering deze moeielijkheid der pozitie van de
ambtenaren op Sumatra inzag, en 't scheen dan ook in grondbeginsel
aangenomen bij zulke gelegenheden iets door de vingers te zien. Men
vergenoegde zich met van de betrokken ambtenaren de terugbetaling van 't
ontbrekende te vorderen, en er moesten al zeer duidelijke bewijzen zijn
voor men 't woord "ontrouw" uitsprak of zelfs daaraan dacht. Dit was dan
ook zóó als regel aangenomen, dat ik te _Natal_ den Gouverneur zelf
gezegd had bevreesd te zijn dat ik, na 't onderzoeken van mijn
verantwoording op de bureaux te _Padang_ veel zou te betalen hebben,
waarop hij schouder-ophalend antwoordde: "och ... die geldzaken!" als
gevoelde hijzelf dat het mindere voor 't meerdere wijken moest.

Nu erken ik dat geldzaken gewichtig zijn. Maar hoe gewichtig ook, ze
waren in dit geval onderschikt aan andere takken van zorg en bezigheid.
Als er door slordigheid of verzuim eenige duizenden te-kort waren in mijn
beheer, noem ik dit _op-zichzelf_ geen kleinigheid. Maar als deze
duizenden ontbraken ten-gevolge van mijn gelukte pogingen om den opstand
te voorkomen, die de landstreek van _Mandhéling_ dreigde in vuur en vlam
te zetten, en de Atjinezen te doen terugkeeren in de oorden waaruit wij
hen pas met veel opoffering van geld en volk hadden verjaagd, dan
vervalt het gewicht van zoodanig te-kort, en 't werd zelfs reeds
eenigszins onbillijk de terugbetaling daarvan opteleggen aan iemand die
oneindig grooter belangen gered had.

En toch had ik vrede met zoodanige terugbetaling. Want door die niet te
vorderen, zou men een te wijde deur openstellen voor oneerlijkheid.

Na dagen toevens--ge begrijpt in welke stemming!--ontving ik van de
sekretarie des Gouverneurs een brief, waarin men mij te kennen gaf dat ik
van ontrouw werd verdacht gehouden, met last mij te verantwoorden op een
tal van aanmerkingen die er gevallen waren op mijn beheer. Enkelen
daarvan kon ik terstond ophelderen. Voor anderen evenwel had ik inzage
van zekere stukken noodig, en vooral was 't voor mij van belang die zaken
natesporen te _Natal_ zelf, om bij mijn geëmploijeerden naar de oorzaken
der gevonden verschillen onderzoek te doen, en waarschijnlijk zou ik dáár
geslaagd wezen in mijn pogingen om alles tot klaarheid te brengen. Het
verzuim eener afschrijving bij-voorbeeld van naar _Mandhéling_ gezonden
gelden--je weet, Verbrugge, dat de troepen in 't binnenland uit de
Natalsche kas worden betaald--of iets dergelijks, dat me hoogstwaarschijnlijk
terstond zou gebleken zijn als ik onderzoek had kunnen doen op de plaats
zelf, had misschien tot die verdrietige fouten aanleiding gegeven. Maar
de generaal wilde mij niet naar _Natal_ laten vertrekken. Deze weigering
deed mij te meer letten op 't vreemde der wijze waarop die beschuldiging
van ontrouw tegen mij was ingebracht. Waarom toch was ik van _Natal_
onverwachts overgeplaatst, en wel onder verdenking van ontrouw? Waarom
deelde men mij dit onteerend vermoeden eerst mede, toen ik ver van de
plaats was waar ik gelegenheid zou gehad hebben mij te verantwoorden?
En bovenal, waarom tegen mij die zaken zoo terstond in het ongunstigst
daglicht gesteld, in tegenspraak met de aangenomen gewoonte en de
billijkheid?

Voor ik nog al die aanmerkingen, zoo goed me zonder archief of
mondelinge inlichtingen mogelijk was, beantwoord had, vernam ik zijdelings
dat de Generaal zoo verstoord op me was: "_omdat ik hem te Natal zoo
gekontrarieerd had, waaraan ik dan ook, voegde men er bij, zeer verkeerd
had gedaan_."

Toen ging er een licht voor mij op. Ja, ik had hem gekontrarieerd, maar
in 't naïf denkbeeld dat hij me daarom achten zou! Ik hàd hem
gekontrarieerd, maar bij zijn vertrek had niets me doen gissen dat hij
daarover verstoord was! Dom genoeg had ik de gunstige overplaatsing naar
_Padang_, aangenomen als een bewijs dat hij mijn "kontrarieeren" schoon
gevonden had. Ge zult zien, hoe weinig ik hem toen kende.

Maar zoodra ik vernam dat dit de oorzaak was van de scherpte waarmee men
mijn geldelijke administratie beoordeeld had, was ik in vrede met mijzelf.
Ik beantwoordde punt voor punt zoo goed ik kon, en eindigde mijn
brief--ik bezit daarvan nog de minuut--met de woorden:

"_Ik heb de op mijn administratie gevallen aanmerkingen, zoo goed het mij
zonder archief of lokale nasporing mogelijk was, beantwoord. Ik verzoek
Uhoogedelgestrenge mij van alle welwillende konsideratiën te verschoonen.
Ik ben jong, en onbeduidend in-vergelijking, met de macht der
heerschende begrippen waartegen mijn principes me noodzaken optestaan,
maar blijf niettemin trotsch op mijn zedelijke onafhankelijkheid, trotsch
op mijn eer_."

Den volgenden dag was ik gesuspendeerd wegens "ontrouwe administratie."
Den Officier van justitie--we zeiden nog _fiskaal_ in dien tijd--werd
gelast omtrent mij "ambt en plicht" te betrachten.

En zoo stond ik dus daar te _Padang_, nauw drie-en-twintig jaren oud, en
staarde de toekomst aan, die mij eerloosheid brengen zou! Men raadde mij
aan, me te beroepen op mijn jonge jaren--ik was nog onmondig toen de
voorgegeven vergrijpen hadden plaats gehad--maar dit wilde ik niet. Ik
had immers reeds te veel gedacht en geleden, en ... ik durf zeggen: te
veel reeds gewerkt, dan dat ik me verschuilen zou achter mijn jeugd. Ge
ziet uit het zoo-even aangehaald slot van dien brief, dat ik niet wilde
behandeld zijn als een kind, ik die te _Natal_ tegenover den generaal mijn
plicht had gedaan als een man. En tevens kunt ge uit dien brief zien hoe
ongegrond de beschuldiging was, die men tegen mij inbracht. Waarlijk, wie
schuldig is aan lage vergrijpen, schrijft anders!

Men nam me niet gevangen, en dit had toch moeten geschieden als het
ernst ware geweest met die krimineele verdenking. Misschien echter was
dit schijnbaar verzuim niet zonder grond. Den gevangene immers is men
onderhoud en voedsel schuldig. Daar ik _Padang_ niet verlaten kon, was
ik in werkelijkheid tòch een gevangene, maar een gevangene zonder dak en
zonder brood. Ik had herhaaldelijk, doch telkens zonder baat, aan den
Generaal geschreven dat hij mijn vertrek van _Padang_ niet beletten mòcht,
want dat, al ware ik schuldig aan 't allerergste, geen misdaad mocht
gestraft worden met _hongerlijden_.

Nadat de rechtsraad, die blijkbaar met de zaak verlegen was, den uitweg
had gevonden zich onbevoegd te verklaren, omdat vervolgingen wegens
misdrijf in dienstbetrekking, niet mogen plaats hebben dan op machtiging
van de Regeering te _Batavia_, hield mij de generaal, zooals ik zeide,
negen maanden te _Padang_. Hij ontving eindelijk van-hooger-hand den last
me naar _Batavia_ te laten vertrekken.

Toen ik een paar jaren daarna wat geld had--beste Tine, _jij_ hadt het me
gegeven!--betaalde ik eenige duizenden guldens om de Natalsche
kasrekeningen van 1842 en 1843 effen te maken, en toen zeide mij
iemand[103] die geacht kon worden de Regeering van Nederlandsch-Indie
voortestellen: "dat had ik in uw plaats niet gedaan ... ik zou een
wissel op de eeuwigheid gegeven hebben." _Ainsi va le monde!_

       *       *       *       *       *

Juist wilde Havelaar een aanvang maken met het verhaal dat zijn gasten
van hem wachtten, en dat ophelderen zou waarin en waarom hij den Generaal
Vandamme te _Natal_ zoo "gekontrarieerd" had, toen mevrouw Slotering
zich in de voorgalerij van haar woning vertoonde, en den politie-oppasser
wenkte, die naast Havelaars huis op een bank zat. Deze begaf zich tot
haar, en riep daarop iets tot een man die zoo-even het erf betreden had,
waarschijnlijk met het doel om zich naar de keuken te begeven die achter
't huis gelegen was. Ons gezelschap zou hierop waarschijnlijk niet gelet
hebben, wanneer niet Tine dien middag aan tafel gezegd had dat mevrouw
Slotering zoo schuw was, en een soort van toezicht scheen uitteoefenen
over ieder die 't erf betrad. Men zag den man die door den oppasser
geroepen was, tot haar gaan, en 't scheen wel dat ze hem in een verhoor
nam dat niet in zijn voordeel afliep. Althans hij wendde zijn schreden en
liep naar-buiten terug.

--'t Spijt me wel, zei Tine. Dat was misschien iemand die kippen te-koop
had, of groente. Ik heb nog niets in huis.

--Wel, laat dan daartoe maar iemand uitzenden, antwoordde Havelaar. Je
weet dat inlandsche dames gaarne gezag oefenen. Haar man was vroeger de
eerste persoon hier, en hoe weinig een adsistent-resident eigenlijk
beduidt, in zijn afdeeling is hij een kleine koning: zij is nog niet gewoon
aan de onttrooning. Laat ons die arme vrouw dit klein genoegen niet
ontnemen. Houd je maar alsof je 't niet bemerkte.

Dit nu viel Tine niet zwaar: _zij_ hield niet van gezag.

Een uitweiding is hier noodig, en zelfs wil ik eens uitweiden over
uitweidingen. Het valt een schrijver soms niet gemakkelijk, juist
doortezeilen tusschen de twee klippen van het te-veel of te-weinig, en
deze moeielijkheid wordt te grooter als men toestanden beschrijft, die den
lezer verplaatsen moeten op onbekenden bodem. Er is een te nauw verband
tusschen plaatsen en gebeurtenissen, dan dat men de beschrijving van die
plaatsen geheel zou kunnen ontberen, en 't vermijden de beide klippen
waarop ik doelde, wordt dubbel moeielijk voor iemand die Indie tot
tooneel zijner vertelling gekozen heeft. Want waar een schrijver die
europesche toestanden behandelt, veel zaken als bekend kan
veronderstellen, moet hij die zijn stuk in Indie spelen laat, zich gedurig
vragen of de niet-Indische lezer deze of gene omstandigheid juist
opvatten zal? Wanneer de europesche lezer zich mevrouw Slotering
voorstelt als "logeerende" bij de Havelaars, zooals dit zou plaats-vinden
in Europa, moet het hem onbegrijpelijk voorkomen dat ze niet tegenwoordig
was bij 't gezelschap dat de koffi gebruikte in de voorgalerij. Wel heb ik
reeds gezegd dat zij een afzonderlijk huis bewoonde, doch tot juist begrip
hiervan en tevens van latere gebeurtenissen, is 't inderdaad noodig dat
ik hem Havelaars huis en erf eenigszins doe kennen.

De beschuldiging die zoo vaak wordt ingebracht tegen den grooten meester
die den _Waverleij_ schreef, dat hij dikwijls van 't geduld zijner lezers
misbruik maakt door te veel bladzijden aan plaatsbeschrijving te wijden,
komt me ongegrond voor, en ik geloof dat men zich tot het beoordeelen
van de juistheid eener zoodanige aanmerking, eenvoudig de vraag hebbe
voorteleggen: was deze beschrijving noodig tot juist opvatten van den
indruk dien de schrijver u wilde meedeelen? Zoo ja, men duide dan hèm
niet ten-kwade dat hij van u de moeite verwacht te _lezen_ wat hij zich de
moeite gaf te _schrijven_. Zoo neen, dan werpe men 't boek weg. Want de
schrijver die ledig genoeg van hoofd is, om _zonder noodzaak_ topografie
te geven voor denkbeelden, zal zelden de moeite van 't lezen waard zijn,
ook daar waar ten-laatste zijn plaatsbeschrijving een eind neemt. Maar men
vergete niet dat het oordeel van den lezer over 't al of niet
noodzakelijke eener afwijking, dikwijls valsch is, omdat hij vóór de
katastrofe niet weten kan wat al of niet vereischt wordt tot geleidelijke
ontwikkeling der toestanden. En wanneer hij nà de katastroof 't boek
weder opneemt--van boeken die men slechts éénmaal leest, spreek ik
niet--en zelfs dan nog meent dat deze of gene afwijking wel had kunnen
gemist worden zonder schade voor den indruk van 't geheel, blijft het
altijd de vraag of hij van 't geheel denzelfden indruk zou verkregen
hebben, wanneer niet de schrijver op meer of min kunstige wijze hem
daartoe gebracht had, juist door de afwijkingen die den oppervlakkig
oordeelenden lezer overtollig voorkomen.

Meent ge dat Amij Robsart's dood U zoo treffen zou, als ge vreemdeling
waart geweest in de hallen van Kenilworth? En gelooft ge dat er geen
verband is--verband door tegenstelling--tusschen de rijke kleeding waarin
de onwaardige Leicester zich aan haar vertoonde, en de zwartheid zijner
ziel? Gevoelt ge niet dat Lester--ieder weet dit, die den man kent uit
andere bronnen dan uit den roman alleen--dat hij oneindig lager stond dan
hij geschetst wordt in den _Kenilworth_? Maar de groote romanschrijver die
liever boeide door kunstige rangschikking van kleuren dan door grofheid
van kleur, achtte het beneden zich zijn penseel te doopen in al het slijk
en in al het bloed dat er kleefde aan den onwaardigen gunsteling van
Elizabeth. Hij wilde slechts één stip aanwijzen in den poel van vuil, maar
verstond het, zulke stippen te doen in 't oog vallen door de tinten die
hij in zijn onsterfelijke geschriften daarnáást legde. Wie nu al dat
daarnaast gelegde als overtollig meent te kunnen verwerpen, verliest
geheel uit het oog dat men dan, om effekt te-weeg te brengen, zou moeten
overgaan tot de school die sedert 1830 zoolang in Frankrijk gebloeid
heeft, schoon ik ter-eere van dat land zeggen moet dat de schrijvers die
in dit opzicht het meest zondigden tegen den goeden smaak, juist in 't
buitenland, en niet in Frankrijk zelf, den grootsten opgang maakten. Die
school--ik hoop en geloof dat ze uitgebloeid heeft--vond het gemakkelijk
met volle hand te grijpen in plassen van bloed, en daarmee groote kladden
te werpen op de schilderij, dat men die zien zou in de verte! Ze zijn dan
ook met minder inspanning te schilderen, die ruwe strepen van rood en
zwart, dan de fijne trekken te penseelen die er staan in den kelk eener
lelie. Dáárom dan ook koos die school meestal koningen tot helden van
haar verhalen, liefst uit den tijd toen de volkeren nog onmondig waren.
Zie, de droefheid des konings vertaalt men op 't papier in volksgehuil
... _zijn_ toorn biedt den schrijver gelegenheid tot het dooden van
duizenden op 't slagveld ... _zijn_ fouten geven ruimte tot het
schilderen van hongersnood en pest ... dat alles geeft werk aan grove
penseelen! Als ge niet getroffen zijt door de stomme akeligheid van een
lijk dat daar ligt, er is plaats in mijn verhaal voor een slachtoffer dat
nog stuiptrekt en gilt! Hebt ge niet geweend bij die moeder, vruchteloos
zoekend naar haar kind ... wèl, ik toon u een andere moeder die haar
kind ziet vierendeelen! Bleeft ge ongevoelig bij den marteldood van dien
man ... ik vermenigvuldig uw gevoel honderdmalen door negen-en-negentig
andere mannen te laten martelen naast hem! Zijt ge verstokt genoeg om
niet te ijzen bij 't zien van den soldaat die in een belegerde vesting uit
honger zijn linkerarm verslindt ...

Epikurist! Ik stel u voor, te kommandeeren: "rechts en links, formeert
den kring! Ieder ete den linkerarm op van zijn rechternevenman ... marsch!"

Ja, zóó gaat de kunst-akeligheid over in zotternij ... wat ik in 't
voorbijgaan bewijzen wilde.[104]

En dáárin toch zou men vervallen door te spoedig een schrijver te
veroordeelen, die u geleidelijk wilde voorbereiden op zijn katastroof
zònder zijn toevlucht te nemen tot die schreeuwende kleuren.

Het gevaar evenwel aan den anderen kant is nòg grooter. Ge veracht de
pogingen der grove letterkunde die met zoo ruwe wapenen op uw gevoel
meent te moeten instormen, maar ... als de schrijver in 't ander uiterste
vervalt, als hij zondigt door _te veel_ afwijking van de hoofdzaak, door
_te veel_ penseel-gemanierdheid, dan is uw toorn nog sterker, en
te-recht. Want dan heeft hij u verveeld, en dit is onvergeeflijk.

Wanneer wij tezamen wandelen, en ge wijkt telkens af van den weg, en roept
mij in 't kreupelhout, alleen met het doel om de wandeling te rekken,
vind ik dit onaangenaam, en neem me voor, in 't vervolg alleen te gaan.
Maar als ge me daar een plant weet aantewijzen die ik niet kende, of
waaraan voor mij iets te zien valt dat vroeger mijn aandacht ontsnapte ...
als ge mij van-tijd tot-tijd een bloem toont, die ik gaarne pluk en
meedraag in 't knoopsgat, dan vergeef ik u dat afwijken van den weg, ja,
ik ben er dankbaar voor.

En, zelfs zonder bloem of plant, zoodra ge mij ter-zijde roept om me door
't geboomte heen het pad te wijzen, dat we straks zullen betreden, doch
dat nu nog verre voor ons ligt in de diepte, en als een nauw merkbaar
streepje zich slingert door 't veld daar-beneden ... ook dan neem ik u
de afwijking niet euvel. Want als wij eindelijk zóó ver zullen gekomen zijn,
zal ik weten hoe zich onze weg heeft gekronkeld door 't gebergte, wat de
oorzaak is dat wij de zon die zoo-even dáár stond, nu links van ons
hebben, wáárom die heuvel nu achter ons ligt, welks top we vroeger vóór
ons zagen ... zie, dan hebt ge mij door die afwijking 't _begrijpen_ mijner
wandeling gemakkelijk gemaakt, en begrijpen is genot.

Ik, lezer, heb u in mijn verhaal dikwijls op den grooten weg gelaten, schoon
't mij moeite kostte u niet meetevoeren in 't kreupelhout. Ik vreesde dat
de wandeling u verdrieten zou, daar ik niet wist of ge vermaak zoudt
scheppen in de bloemen of planten die ik u wijzen wilde. Maar omdat ik
geloof dat het u later genoegen zal doen, het pad gezien te hebben dat we
straks zullen betreden, voel ik me nu genoopt u iets te zeggen van Havelaars
huis.

Men zou verkeerd doen, zich van een huis in Indie een voorstelling te
maken naar europesche begrippen, en zich daarbij een steenmassa te denken
van op-elkander gestapelde kamers en kamertjes, met de straat er voor,
rechts en links buren wier huisgoden tegen de onzen aanleunen, en een
tuintje met drie bessenboompjes er achter. Op weinig uitzonderingen na,
hebben de huizen in Indie geen verdieping. Dit komt den europeschen
lezer vreemd voor, want het is een eigenaardigheid van beschaving--of
van wat hiervoor doorgaat--alles vreemd te vinden wat natuurlijk is. De
indische huizen zijn geheel anders dan de onzen, doch niet _zij_ zijn
vreemd, _onze_ huizen zijn vreemd. Wie 't eerst zich de weelde kon
veroorloven niet in één kamer te slapen met zijn koeien, heeft de tweede
kamer van zijn huis niet _op_, maar _naast_ de eerste gezet, want het
bouwen gelijkvloers is eenvoudiger en biedt ook meer gemak aan in 't
bewonen. Onze hooge huizen zijn geboren uit gebrek aan ruimte: we zoeken
in de lucht wat er op den grond ontbreekt, en zoo is eigenlijk elk
dienstmeisje dat 's avends het venster sluit van 't dakkamertje waar ze
slaapt, een levend protest tegen de overbevolking ... al denkt zijzelf
aan iets anders, wat ik wel gelooven wil.

In landen dus, waar beschaving en overbevolking nog niet door
samenpersing beneden, 't menschdom naar-boven hebben opgeknepen, zijn de
huizen zonder verdieping, en dat van Havelaar behoorde niet tot de
weinige uitzonderingen op dezen regel. Bij 't binnentreden ... doch neen,
ik wil een bewijs geven dat ik afstand doe van alle aanspraken op
schilderachtigheid. _Is gegeven_: een langwerpig vierkant dat ge wel
wilt verdeelen in een-en-twintig vakken, drie breed, zeven diep. We
nummeren die vakken, beginnende van den linker-bovenhoek rechts-uit,
zoodat _vier_ onder _één_ kome, _vijf_ onder _twee_, en zoo vervolgens.

De eerste drie nummers tezamen vormen de voorgalerij die aan drie kanten
open is, en welker dak aan de vóórzijde op zuilen rust. Van daar treedt
men door twee dubbeldeuren in de binnengalerij die door de drie volgende
vakken wordt voorgesteld. De vakken 7, 9, 10, 12, 13, 15, 16 en 18 zijn
kamers, waarvan de meesten door deuren met de daarnaast liggenden in
verbinding staan ... De drie hoogste nummers vormen de open achtergalerij,
en wat ik oversloeg is een soort van ongesloten binnengalerij, gang of
doorloop. Ik ben recht grootsch op deze beschrijving.

Het is moeielijk te zeggen welke uitdrukking in Nederland het denkbeeld
teruggeeft, dat men in Indie aan 't woord "erf" hecht. Erf is dáár noch
tuin, noch park, noch veld, noch bosch, maar òf iets daarvan, òf alles
tezamen, òf niets van dat alles. Het is de grond die tot het huis
behoort, voor zoo-ver die niet door dat huis bedekt is, zoodat in Indie
de uitdrukking: "tuin _en_ erve" zou doorgaan voor een pleonasmus. Er
_zijn_ daar geen of weinige huizen zonder zoodanig erf. Sommige erven
bevatten bosch en tuin en weiland, en doen aan een park denken. Anderen
zijn bloemtuinen. Elders weer is 't geheele erf één groot grasveld. En
eindelijk zijn er die, al zeer eenvoudig, geheel-en-al zijn gemaakt tot een
gemacadamiseerd plein, dat misschien minder aangenaam is voor 't oog,
doch de zindelijkheid in de huizen bevordert, omdat veel insekten-soorten
door gras en boomen worden aangetrokken.

Havelaars erf nu was zeer groot, ja, hoe vreemd het klinke, aan een der
zijden kon men 't oneindig noemen, daar het aan een ravijn grensde die
zich uitstrekte tot aan de oevers van den _Tjioedjoeng_, de rivier die
_Rangkas-Betoeng_, in een zijner vele bochten omsluit. [105] Het viel
moeielijk te bepalen waar 't erf van de adsistent-residents-woning
ophield, en waar de gemeentegrond aanving, daar 't groot verval van
water in den _Tjioedjoeng_ die dan eens zijn oevers een gezichtsverheid
terugtrok, en dan weer den ravijn vulde tot zeer nabij Havelaars huis,
gedurig de grenzen veranderde.

Deze ravijn was dan ook altijd een doorn geweest in de oogen van mevrouw
Slotering, wat zeer begrijpelijk is. De plantengroei, reeds overal elders
in Indie zoo snel, was op die plaats door de telkens achtergelaten slib
bijzonder welig, zóó zelfs dat, al had het op- of afloopen des waters
plaats gehad met een kracht die 't kreupelhout ontwortelde en meevoerde,
er maar zeer weinig tijds noodig was om den grond weer te bedekken met al
de ruigte die 't reinhouden van het erf, ook in de onmiddellijke nabijheid
van 't huis, zoo moeielijk maakte. En dit veroorzaakte geen gering
verdriet, zelfs aan wie geen huismoeder was. Want zonder te spreken van
allerlei insekten, die gewoonlijk des avends om de lamp vlogen in zoo
groote menigte dat lezen en schrijven onmogelijk werd--iets wat op véél
plaatsen in Indie lastig is--hielden zich in dat kreupelhout een tal van
slangen en ander gedierte op, dat zich niet bepaalde bij den ravijn, maar
telkens ook in den tuin naast en achter 't huis werd gevonden, of in het
grasperk op 't voorplein.

Dit plein had men recht vóór zich als men in de buiten galerij met den
rug naar 't huis gekeerd stond. Links daarvan lag het gebouw met de
bureaux, de kas en de vergaderzaal waar Havelaar dien morgen de Hoofden
had toegesproken, en daar-achter breidde zich de ravijn uit, dien men
overzag tot aan den _Tjioedjoeng_ toe. Juist tegenover de bureaux stond
de oude adsistent-residents-woning die nu tijdelijk door mevrouw Slotering
bewoond werd, en dewijl de toegang van den grooten weg tot het erf plaats
had door twee wegen die langs beide zijden van 't grasveld liepen, volgt
hieruit vanzelf dat ieder die het erf betrad om zich naar de achter het
hoofdgebouw gelegen keuken of stallen te begeven, òf de bureaux òf de
woning van mevrouw Slotering moest voorbijgaan. Terzijde van 't
hoofdgebouw en daarachter, lag de vrij groote tuin die de vreugde van
Tine had opgewekt door de vele bloemen die ze daar vond, en vooral omdat
kleine Max daar zoo dikwijls spelen zou.

Havelaar had zich bij mevrouw Slotering laten verontschuldigen dat hij
haar nog geen bezoek had gebracht. Hij nam zich voor, den volgenden dag
daarheen te gaan, maar Tine was er geweest en had kennis gemaakt. We
vernamen reeds dat die dame een zoogenaamd "inlandsch kind" was, die
geen andere dan de maleische taal sprak. Ze had haar verlangen te kennen
gegeven haar eigen huishouding te blijven voeren, waarin Tine gaarne
berustte. En niet uit ongastvrijheid kwam deze berusting voort, doch
voornamelijk uit de vrees dat zij, pas te _Lebak_ aangekomen, en dus nog
niet "op orde" mevrouw Slotering niet zoo goed zou kunnen ontvangen als
wenschelijk gemaakt werd door de bijzondere omstandigheden waarin deze
dame verkeerde. Wel zou ze--geen hollandsch verstaande--niet "gedeerd"
worden door de vertellingen van Max, zooals Tine 't genoemd had, maar zij
begreep dat er meer noodig was dan de familie Slotering niet te _deren_,
en de schrale keuken in-verband met de voorgenomen zuinigheid deden haar
werkelijk 't voornemen van mevrouw Slotering zeer verstandig vinden. Of
nu overigens, wanneer de omstandigheden anders waren geweest, de omgang
met iemand die slechts één taal sprak, waarin niets gedrukt is dat den
geest beschaaft, geleid zou hebben tot wederzijdsch genoegen, blijft
twijfelachtig. Tine zou haar zoo goed mogelijk gezelschap gehouden, en
veel met haar gesproken hebben over keukenzaken, over _sambal-sambal_[106]
over 't inmaken van _ketimon_--zonder Liebig, o goden!--maar zoo-iets
blijft toch altijd een opoffering, en men vond het dus zeer goed dat de
zaken door mevrouw Sloterings vrijwillige afzondering geschikt waren op
een wijze die aan beide partijen volkomen vrijheid liet. Zonderling echter
was het, dat die dame niet alleen geweigerd had deeltenemen aan de
gemeenschappelijke maaltijden, maar dat zij zelfs geen gebruik maakte van
't aanbod om haar spijzen te doen gereed maken in de keuken van Havelaars
huis. "Deze bescheidenheid, zei Tine, was wat ver gedreven, want de keuken
was ruim genoeg."




VEERTIENDE HOOFDSTUK


Ge weet, begon Havelaar, hoe de nederlandsche bezittingen ter Westkust
van Sumatra aan de onafhankelijke rijken in den noordhoek grenzen, waarvan
_Atjeh_ het aanzienlijkste is. Men zegt dat een geheim artikel in het
traktaat van 1824, ons jegens de Engelschen de verplichting oplegt, de
rivier van _Singkel_ niet te overschrijden. De generaal Vandamme, die met
een _faux-air Napoléon_ gaarne zijn gouvernement zoo vèr mogelijk
uitbreidde, stuitte dus in die richting op een onoverkomelijken
hinderpaal. Ik moet aan 't bestaan van dat geheim artikel wel gelooven,
omdat het me anders bevreemden zou dat de Radjahs van _Troeman_ en
_Analaboe_, wier provincien niet zonder gewicht zijn door den peperhandel
die daar gedreven wordt, niet sedert lang onder nederlandsche
souvereiniteit zijn gebracht. Ge weet hoe gemakkelijk men een voorwendsel
vindt om zulke landjes den oorlog aantedoen, en zich daarvan meester te
maken. Het stelen van een landschap zal altijd makkelijker blijven dan van
een molen. Ik geloof van den generaal Vandamme, dat hij zelfs een molen
zou weggenomen hebben als hij daarin lust gevoeld had, en begrijp dus niet
dat hij die landschappen in de Noord zou hebben verschoond, wanneer niet
daarvoor steviger gronden hadden bestaan dan recht en billijkheid.[107]

Hoe dit zij, hij richtte zijn veroveraarsblikken niet Noord- maar
Oostwaarts. De landstreken _Mandhéling_ en _Ankola_--dit was de naam der
adsistent-residentie die gevormd was uit de pas tot rust gebrachte
Battahlanden--waren wel nog niet gezuiverd van atjineschen invloed--want
waar dweepzucht eens wortel schiet, is 't uitroeien moeielijk--maar de
Atjinezen zelf waren er toch niet meer. Dit was evenwel den Gouverneur
niet genoeg. Hij breidde zijn gezag tot aan de oostkust uit, en er werden
nederlandsche beambten en nederlandsche garnizoenen gezonden naar _Bila_
en _Pertibie_, welke posten echter--zooals je weet, Verbrugge--later
weer ontruimd zijn.

Toen er op Sumatra een Regeeringskommissaris[108] aankwam, die deze
uitbreiding doelloos vond en ze hierom afkeurde, vooral ook wijl ze in
strijd was met de wanhopige spaarzaamheid waarop door 't moederland
zoozeer was aangedrongen, beweerde de generaal Vandamme dat die
uitbreiding geen bezwarenden invloed behoefde te hebben op de
begrooting, want dat de nieuwe garnizoenen gevormd waren uit troepen
waarvoor toch reeds gelden waren toegestaan, zoodat hij een zeer groote
landstreek onder nederlandsch bestuur had gebracht, zonder dat hieruit
geldelijke uitgaven waren voortgevloeid. En wat voorts het gedeeltelijk
ontblooten van andere plaatsen aanging, voornamelijk in 't
Mandhélingsche, meende hij genoeg te kunnen rekenen op de trouw en de
aanhankelijkheid van _Jang di Pertoean_, 't voornaamste hoofd in de
Battahlanden, om hierin geen bezwaar te zien.[109]

Met weerzin gaf de Regeeringskommissaris toe, en wel op de herhaalde
betuigingen van den generaal dat hij _persoonlijk_ zich tot borg stelde
voor _Jang di Pertoean's_ trouw.

Nu was de kontroleur die vóór mij de afdeeling _Natal_ bestuurde, de
schoonzoon van den adsistent-resident in de Battahlanden, welke
ambtenaar met _Jang di Pertoean_ in onmin leefde. Later heb ik veel
hooren spreken van klachten die tegen dien adsistent-resident waren
ingebracht, doch men moest voorzichtig wezen met geloof-slaan aan deze
beschuldigingen, omdat ze grootendeels uit den mond kwamen van _Jang di
Pertoean_, en wel op een oogenblik toen deze zelf van veel zwaarder
vergrijpen was aangeklaagd, hetgeen hem misschien noopte zijn verdediging
te zoeken in de fouten van zijn beschuldiger ... wat meer gebeurt. Hoe
dit zij, de gezaghebber van _Natal_ omhelsde de partij van zijn schoonvader
tegen _Jang di Pertoean_, en dit te vuriger misschien omdat die
kontroleur zeer bevriend was met zekeren _Soetan Salim_, een natalsch
Hoofd dat ook zeer op den battakschen chef gebeten was. Sedert lang
heerschte er een veete tusschen de familien dezer beide hoofden. Er
waren huwelijksvoorstellen afgeslagen, er bestond ijverzucht over invloed,
trots aan den kant van _Jang di Pertoean_ die van beter geboorte was, en
meer andere oorzaken nog liepen samen om _Natal_ en _Mandhéling_ tegen
elkander opgezet te houden.

Op-eenmaal verspreidde zich 't gerucht dat er in _Mandhéling_ een
komplot was ontdekt, waarin _Jang di Pertoean_ zou betrokken wezen, en
dat ten-doel had de heilige vaan des opstands uittesteken en alle
Europeanen te vermoorden. De eerste ontdekking hiervan had te _Natal_
plaats gehad, wat natuurlijk is, daar men in nabijliggende provincien
altijd beter van den stand der zaken onderricht wordt dan op de plaats
zelf, dewijl velen die te-huis door vrees voor een betrokken Hoofd zich
laten weerhouden van de openbaring eener hun bekende omstandigheid, die
vrees eenigermate overwinnen zoodra ze zich op een grondgebied bevinden
waar dat Hoofd geen invloed heeft.

Dit is dan ook de reden, Verbrugge, waarom ik geen vreemdeling ben in de
zaken van _Lebak_, en dat ik redelijk veel wist van wat hier omgaat, voor
ik dacht hier ooit te zullen geplaatst worden. Ik was in 1846 in 't
_Krawangsche_, en heb veel rondgedwaald in de _Preanger_ waar ik reeds
in 1840 _Lebaksche_ uitgewekenen ontmoette. Ook ben ik bekend met
sommige eigenaren van partikuliere landen in 't Buitenzorgsche en in de
Bataviasche ommelanden, en ik weet hoe van-oudsher die landheeren
verheugd zijn over den slechten toestand dezer Afdeeling, omdat dit hun
landerijen bevolkt.[110]

Zóó ook zou dan te _Natal_ de samenzwering ontdekt wezen, die--_als_ ze
bestaan heeft, wat ik niet weet--_Jang di Pertoean_ deed kennen als
verrader. Volgens door den kontroleur van Natal afgenomen verklaringen
van getuigen, zou hij gezamenlijk met zijn broeder _Soetan Adam_ de
battaksche Hoofden hebben doen verzamelen in een heilig bosch waarin zij
zouden gezworen hebben niet te rusten voor 't gezag der "christenhonden"
in _Mandhéling_ vernietigd was. Het spreekt vanzelf, dat hij hiertoe een
ingeving van den hemel had ontvangen. Ge weet, dat dit bij zulke
gelegenheden nooit uitblijft.[111]

Of nu inderdaad dit voornemen bij _Jang di Pertoean_ bestaan heeft, kan
ik niet verzekeren. Ik heb de verklaringen der getuigen gelezen, doch ge
zult terstond inzien waarom daaraan niet onvoorwaardelijk geloof mag
worden geslagen. Zéker is 't dat de man, wat zijn islamsche dweepzucht
aangaat, wel tot zoo-iets kan in-staat geweest zijn. Hij was, met de
geheele battaksche bevolking, eerst kort te voren door de _Padries_
overgehaald tot het ware geloof, en nieuwbekeerden zijn gewoonlijk
fanatiek.[112]

Het gevolg van die ware of vermeende ontdekking was dat _Jang di
Pertoean_ door den adsistent-resident van _Mandhéling_, werd gevangen
genomen en naar _Natal_ gezonden. Hier sloot de kontroleur hem
voorloopig in 't fort op, en liet hij hem met de eerste geschikte
scheepsgelegenheid gevankelijk naar _Padang_, vervoeren. Het spreekt
vanzelf dat men den Gouverneur al de stukken aanbood, waarin de zoo
bezwarende getuigenissen waren opgenomen, en die de strengheid van de
genomen maatregelen moesten wettigen. Onze _Jang di Pertoean_ was dus
van _Mandhéling_, vertrokken als een _gevangene_. Te _Natal_ was hij
_gevangen_. Aan-boord van 't oorlogsvaartuig dat hem overvoerde, was hij
ook natuurlijk een _gevangene_. Hij verwachtte dus--schuldig of niet, dit
doet niets tot de zaak, daar hij in wettigen vorm en door bevoegde
autoriteit was beschuldigd van hoogverraad--ook te _Padang_, als een
gevangene te zullen aankomen. Wèl moet hij dus zeer verwonderd hebben
gestaan, bij de ontscheping te vernemen dat hij _vrij_ was niet alleen,
maar dat de generaal, wiens rijtuig hem bij 't aan wal stappen opwachtte,
het zich tot een eer rekenen zou hem bij zich aan huis te ontvangen en te
herbergen. Zeker is nooit een van hoogverraad beschuldigde aangenamer
verrast geworden. Kort hierop werd de adsistent-resident van
_Mandhéling_, in zijn betrekking geschorst wegens allerlei vergrijpen die
ik hier niet beoordeel. _Jang di Pertoean_ echter, na op _Padang_,
eenigen tijd ten-huize van den generaal te hebben vertoefd, en na door
dezen met de meeste onderscheiding te zijn behandeld, keerde over _Natal_
naar _Mandhéling_ terug, niet met het zelfgevoel van den onschuldig-
verklaarde, maar met den trots van iemand die zóó hoog staat dat hij geen
verklaring van onschuld noodig heeft. Immers, _onderzocht_ was de zaak
niet! Aannemende dat men de tegen hem ingebrachte beschuldiging voor
valsch hield, dan had reeds dit vermoeden een onderzoek vereischt,
teneinde de valsche getuigen te straffen, en vooral hen die blijken
zouden zoodanige valsheid te hebben uitgelokt. Het schijnt dat de
generaal zijn redenen had om dit onderzoek niet te doen plaats hebben. De
tegen _Jang di Pertoean_ ingebrachte aanklacht werd beschouwd als _non
avenu_, en ik houd voor zeker dat de daarop doelende stukken nooit onder
de oogen der Regeering te _Batavia_ gebracht zijn.

Kort na _Jang di Pertoean's_ terugkeer kwam ik te _Natal_ aan om 't
bestuur van die afdeeling overtenemen. Mijn voorganger verhaalde me
natuurlijk wat er kort geleden in 't Mandhélingsche was voorgevallen, en
gaf mij de noodige inlichting over de staatkundige verhouding tusschen
die landstreek en mijn Afdeeling. Het was hem niet euvel te duiden dat hij
zich zeer beklaagde over de zijns inziens onrechtvaardige behandeling die
zijn schoonvader ten-deel viel, en over de onbegrijpelijke bescherming die
_Jang di Pertoean_ van den generaal bleek te genieten. Noch hij noch ik
wisten op dàt oogenblik dat de opzending van _Jang di Pertoean_ naar
_Batavia_, een vuistslag in 't gelaat van dien generaal zou geweest zijn,
en dat deze--persoonlijk voor de trouw van dat hoofd hebbende ingestaan
--gegronde redenen had, wat het ook kosten mocht, hem te vrijwaren tegen
een beschuldiging van hoogverraad. Dit was voor den generaal des te
belangrijker, omdat inmiddels de zoo-even bedoelde Regeeringskommissaris
zelf Gouverneur-generaal was geworden, en hem dus hoogstwaarschijnlijk uit
zijn gouvernement zou hebben teruggeroepen, uit verstoordheid over 't
ongegrond vertrouwen op _Jang di Pertoean_, en over de hierop steunende
hoofdigheid waarmee de generaal zich tegen 't ontruimen van de Oostkust
verzet had.

"Doch, zei mijn voorganger, wat ook den generaal moge bewegen al de
beschuldigingen tegen mijn schoonvader voetstoots aantenemen, en de veel
zwaarder grieven tegen _Jang di Pertoean_ niet eens een onderzoek
waardig te keuren, de zaak is niet uit! En als men te _Padang_, zooals
ik gis, de afgelegde getuigenissen vernietigd heeft, ziehier iets anders
dat niet vernietigd worden _kan_."

En hij toonde mij een vonnis van den Rappat-raad te _Natal_[113] waarvan
hij voorzitter was, houdende: VEROORDEELING VAN ZEKEREN _Si Pamaga_ TOT
DE STRAF VAN GEESELING EN BRANDMERK, EN--ik meen--TWINTIGJARIGEN
DWANGARBEID, WEGENS POGING TOT MOORD OP DEN TOEANKOE VAN NATAL.

"Lees eens het proces-verbaal van de terechtzitting, zei mijn voorganger,
en beoordeel dan of mijn schoonvader niet zal geloofd worden te
_Batavia_, als hij dáár _Jang di Pertoean_ aanklaagt van hoogverraad!

Ik las de stukken. Volgens verklaringen van getuigen en "_de bekentenis
van den beklaagde_" was _Si Pamaga_ omgekocht om te _Natal_ den
_Toeankoe_, diens pleegvader _Soetan Salim_ en den gezaghebbenden
kontroleur te vermoorden. Hij had zich, om dit opzet uittevoeren, naar de
woning van den _Toeankoe_ begeven, en daar met de bedienden die op den
trap der buitengalerij zaten, een gesprek aangeknoopt over een
_Sewah_[114] met het doel zijn tegenwoordigheid te rekken tot hij den
_Toeankoe_ zou gewaar worden, die zich dan ook weldra, omgeven van
eenige verwanten en bedienden, vertoonde. _Pamaga_ was met zijn _Sewah_
op den _Toeankoe_ losgegaan, doch had uit onbekende oorzaken zijn
moorddadig opzet niet kunnen volvoeren. De _Toeankoe_ was verschrikt uit
het venster gesprongen, en _Pamaga_ nam de vlucht. Hij verschool zich in
't bosch, en werd eenige dagen later door de natalsche policie opgevat.

"Aan den beschuldigde gevraagd: _wat hem tot dezen aanslag en den
voorgenomen moord op_ Soetan Salim _en den kontroleur van Natal had
bewogen_?" antwoordt hij: "DAARTOE TE ZijN OMGEKOCHT DOOR SOETAN ADAM, UIT
NAAM VAN DIENS BROEDER JANG DI PERTOEAN VAN MANDHÉLING."

"Is dit duidelijk of niet? vroeg mijn voorganger. Het vonnis is na _fiat
exekutie_ van den resident, ten-uitvoer gelegd wat de geeseling en 't
brandmerk aangaat, en _Si Pamaga_ is op weg naar _Padang_, om vandaar
als kettingganger naar Java te worden gezonden. Gelijk met hem komen de
processtukken van de zaak te _Batavia_, en dan kan men dáár zien wie de
man is, op wiens aanklacht mijn schoonvader gesuspendeerd werd! Dat
vonnis kan de generaal niet vernietigen, al wilde hij."

Ik nam het bestuur der natalsche afdeeling over, en mijn voorganger
vertrok. Na eenigen tijd ontving ik bericht dat de generaal met een
oorlogsstoomboot in de Noord komen, en ook _Natal_ bezoeken zou. Hij
stapte met veel gevolg ten-mijnen huize af, en verlangde oogenblikkelijk
de oorspronkelijke processtukken te zien van: "den armen man dien men zoo
vreeselijk mishandeld had."

"Zijzelf hadden een geeseling en een brandmerk verdiend!" voegde hij er
bij.

Ik begreep er niets van. Want de oorzaken van den strijd over _Jang di
Pertoean_ waren mij toen nog onbekend, en 't kon dus niet in mijn
gedachten opkomen, evenmin dat mijn voorganger willens en wetens een
onschuldige zou veroordeeld hebben tot zóó zware straf, als dat de
generaal een misdadiger zou in bescherming nemen tegen een rechtvaardig
vonnis. Ik ontving den last, _Soetan Salim_ en den _Toeankoe_ te doen
gevangen nemen. Daar de jonge _Toeankoe_ bij de bevolking zeer bemind
was, en we slechts weinig garnizoen in 't fort hadden, verzocht ik den
generaal hem op vrije voeten te mogen laten, hetgeen me werd toegestaan.
Doch voor _Soetan Salim_, den bijzonderen vijand van _Jang di Pertoean_,
was geen genade. De bevolking was in groote spanning. De Natallers
vermoedden dat de generaal zich verlaagde tot een werktuig van
mandhélingschen haat, en 't was in _die_ omstandigheden dat ik van-tijd
tot-tijd iets doen kon, wat hij "kordaat" vond, vooral daar hij de weinige
macht die er uit het fort kon gemist worden, en het detachement
mariniers dat hij van boord had meegebracht, niet aan _mij_ afstond ter
bedekking als ik naar de plekken reed waar men samenschoolde. Ik heb bij
die gelegenheid opgemerkt dat de generaal Vandamme zeer goed zorgde voor
zijn eigen veiligheid, en 't is dáárom dat ik zijn roem van dapperheid
niet onderschrijven mag voor ik er meer van gezien heb, of iets anders.

Hij vormde in groote overhaasting een Raad, dien ik _ad hoc_ zou kunnen
noemen. Daarin waren leden: een paar adjudanten, andere officieren, de
officier van Justitie of fiskaal, dien hij van _Padang_ had meegenomen,
en ik. Deze Raad zou een onderzoek instellen naar de wijze waarop onder
mijn voorganger 't proces tegen _Si Pamaga_ was gevoerd geworden. Ik
moest een tal van getuigen laten oproepen, wier verklaringen daartoe
noodig waren. De generaal, die natuurlijk vóórzat, ondervroeg en de
proces-verbalen werden geschreven door den fiskaal. Daar evenwel deze
beambte weinig maleisch verstond--en volstrekt niet het maleisch dat in
de Noord van Sumatra wordt gesproken--was 't dikwijls noodig hem de
antwoorden der getuigen te vertolken, hetgeen meestal de generaal zelf
deed. Uit de zittingen van dien Raad zijn stukken voortgekomen, die
ten-duidelijkste schijnen te bewijzen: dat _Si Pamaga_ nooit het voornemen
gekoesterd had iemand, wien het ook zij, te vermoorden. Dat hij noch
_Soelan Adam_, noch _Jang di Pertoean_ ooit had gezien of gekend. Dat hij
_niet_ op den _Toeankoe_ van _Natal_ was toegesprongen. Dat deze _niet_
uit het venster gevlucht was ... en zoo voort! Verder: dat het vonnis
tegen den ongelukkigen _Si Pamaga_ was geslagen onder de pressie van den
voorzitter--mijn voorganger--en van 't Raadslid _Soetan Salim_, welke
personen de voorgewende misdaad van _Si Pamaga_ hadden verzonnen om aan
den gesuspendeerden adsistent-resident van _Mandhéling_ een wapen ter
zijner verdediging in de hand te stellen, en om lucht te geven aan hun
haat jegens _Jang di Pertoean_.

De wijze nu waarop de generaal bij die gelegenheid ondervroeg, deed denken
aan de whistpartij van zekeren keizer van Marokko die zijn partner
toevoegde: "speel harten, of ik snij je den hals af." Ook de vertalingen,
zooals hij die den fiskaal in den pen gaf, lieten veel te wenschen over.

Of nu _Soetan Salim_ en mijn voorganger pressie hebben uitgeoefend op den
natalschen Rechtsraad om _Si Pamaga_ schuldig te verklaren, is mij
onbekend. Maar wel weet ik dat de generaal Vandamme pressie heeft
uitgeoefend op de verklaringen die 's mans _onschuld_ moesten bewijzen.
Zonder op dat oogenblik nog de strekking daarvan te begrijpen, heb ik me
tegen die ... onnauwkeurigheid verzet, hetgeen zóó ver gegaan is dat ik
heb moeten weigeren eenige verbalen mede te onderteekenen, en ziedaar nu
de zaak waarin ik den generaal zoo "gekontrarieerd" had. Ge begrijpt nu
ook waarop de woorden doelen, waarmee ik de beantwoording sloot van de
aanmerkingen die er op mijn geldelijk beheer gemaakt waren, de woorden
waarin ik verzocht van alle welwillende konsideratien verschoond
te blijven.

--Het was inderdaad zeer sterk voor iemand van uw jaren, zei
Duclari.[115]

--Ik vond het natuurlijk. Doch zeker is 't, dat de generaal Vandamme niet
aan zoo-iets gewoon was. Ik heb dan ook onder de gevolgen van die zaak
veel geleden. O neen, Verbrugge, ik zie wat je zeggen wilt, _berouwd_
heeft het me nooit. Zelfs moet ik hierbij voegen dat ik me niet zou
bepaald hebben tot eenvoudig protesteeren tegen de wijs waarop de
generaal de getuigen ondervroeg, noch tot het weigeren mijner
handteekening op enkele verbalen, indien ik toen had kunnen gissen wat
ik eerst later te weten kwam, dat alles voortsproot uit een vooraf
vastgestelden toeleg om mijn voorganger te bezwaren. Ik meende dat de
generaal, overtuigd van _Si Pamaga's_ onschuld, zich liet meesleepen
door de achtenswaardige zucht om een onschuldig slachtoffer te redden
van de gevolgen eener rechtsdwaling, voor-zoo-ver dit na de geeseling en
't brandmerk nog mogelijk was. Deze meening deed mij wel in verzet komen
tegen valsheid, maar ik was daarover niet zóó verontwaardigd als ik zou
geweest zijn indien ik geweten had dat het hier geenszins te doen was om
een onschuldige te redden, maar dat deze valsheid de strekking had om
ten-koste van de eer en 't welzijn mijns voorgangers, de bewijzen te
vernietigen die de politiek van den generaal in den weg stonden.

--En hoe ging 't verder met uw voorganger? vroeg Verbrugge.

--Gelukkig voor hem was hij reeds naar Java vertrokken voor de generaal
te _Padang_, terugkeerde. Hij schijnt zich bij de Regeering te _Batavia_ te
hebben kunnen verantwoorden, althans hij is in dienst gebleven. De
resident van _Aijer Bangie_ die op 't vonnis _fiat exekutie_ verleend
had, werd ...

--Gesuspendeerd?

--Natuurlijk! Ge ziet dat ik niet zoo heel onrecht had, in mijn puntdicht
te zeggen dat de Gouverneur ons schorsend regeerde.

--En wat is er geworden van al die gesuspendeerde ambtenaren?

--O, er waren er nog veel meer! Allen, de een voor, de ander na, zijn in
hun betrekkingen hersteld. Enkelen van hen hebben later zeer aanzienlijke
ambten bekleed.[116]

--En _Soetan Salim_?

--De generaal voerde hem gevankelijk mede naar _Padang_, en vandaar werd
hij als balling naar Java gezonden. Hij is thans nog te _Tjanjor_ in de
Preanger regentschappen. Toen ik in 1846 daar was, heb ik hem een bezoek
gebracht. Weet je nog wat ik te _Tjanjor_ kwam doen, Tine?

--Neen, Max, dat is me glad ontgaan.

--Wie kan ook alles onthouden? Ik ben daar getrouwd, heeren!

--Maar, vroeg Duclari, daar ge nu toch aan 't vertellen zijt, mag ik
vragen of 't waar is dat ge te _Padang_ zoo dikwijls geduelleerd hebt?

--Ja, zeer dikwijls, en daartoe was aanleiding. Ik heb u reeds gezegd dat
de gunst van den Gouverneur op zoodanigen buitenpost de maatstaf is,
waarnaar velen hun welwillendheid afmeten. De meesten waren dus voor mij
zeer _on_-welwillend, en vaak ging dit over in grofheid. Ik van mijn kant
was prikkelbaar. Een niet beantwoorde groet, een schimpscheut op de
"zotternij van iemand die 't wil opnemen tegen den generaal" een
toespeling op mijn armoede, op mijn hongerlijden, op 't slechte voedsel dat
er scheen te liggen in zedelijke onafhankelijkheid ... dit alles, begrijpt
ge, maakte mij bitter. Velen, vooral onder de officieren, wisten dat de
generaal niet ongaarne zag dat er geduelleerd werd, en vooral met iemand
die zoo in ongenade was als ik. Misschien wekte men dus mijn gevoeligheid
met voordacht op. Ook duelleerde ik wel eens voor een ander dien ik voor
verongelijkt hield. Hoe dit zij, het duel was daar in dien tijd aan de orde
van den dag, en meer dan eens is 't gebeurd dat ik twee samenkomsten had
op een ochtend. O, er is iets zeer aantrekkelijks in het duel, vooral met
de sabel, of "op" de sabel, zooals ze 't noemen ... ik weet niet waarom.
Ge begrijpt echter dat ik nu zoo-iets niet meer doen zou, ook al ware
daartoe zooveel aanleiding als in die dagen ... kom eens hier,
Max--neen, vang dat beestje niet--kom hier? Hoor eens, je moet nooit
kapellen vangen. Dat arme dier heeft eerst langen tijd als rups op een
boom rondgekropen, dat was geen vroolijk leven! Nu heeft het pas
vleugeltjes gekregen, en wil wat rondvliegen in de lucht, en zich
vermaken, en 't zoekt voedsel in de bloemen, en doet niemand leed ...
kijk, is 't niet veel aardiger het daar zoo te zien rondfladderen?

Zoo kwam 't gesprek van de duellen op de vlinders, op de ontferming des
rechtvaardigen over zijn vee, op het dieren plagen, op de _loi Grammont_,
op de Nationale Vergadering waarin die wet werd aangenomen, op de
republiek, en op wat niet al!

Eindelijk stond Havelaar op. Hij verontschuldigde zich bij zijn gasten, wijl
hij bezigheden had. Toen de kontroleur hem den volgenden morgen op zijn
kantoor bezocht, wist hij niet dat de nieuwe adsistent-resident den
vorigen dag na de gesprekken in de voorgalerij, was uitgereden naar
_Parang-Koedjang_--het distrikt der "_verregaande_ misbruiken"--en eerst
dien ochtend vroeg van daar was teruggekeerd.

       *       *       *       *       *

Ik verzoek den lezer te gelooven dat Havelaar te wellevend was om aan
zijn eigen tafel zooveel te spreken als ik in de laatste hoofdstukken heb
opgegeven, en waardoor ik op hem den schijn laad alsof hij zich meester
zou hebben gemaakt van 't gesprek, met verwaarloozing der plichten van
een gastheer, die voorschrijven aan zijn gasten de gelegenheid te laten of
te verschaffen "zich te doen uitkomen." Ik heb uit de vele bouwstoffen
die voor me liggen, een paar grepen gedaan, en zou nog lang de
tafelgesprekken hebben kunnen voortzetten, met minder moeite dan 't
afbreken daarvan me gekost heeft. Ik hoop echter dat het meegedeelde
voldoende wezen zal om eenigermate de beschrijving te rechtvaardigen, die
ik van Havelaars inborst en hoedanigheden gegeven heb, en dat de lezer
niet geheel zonder belangstelling de lotgevallen zal gadeslaan, die hem
en de zijnen wachtten te _Rangkas-Betoeng_.

De kleine familie leefde stil voort. Havelaar was dikwijls over-dag uit,
en bracht halve nachten op zijn bureau door. De verhouding tusschen hem
en den kommandant van 't kleine garnizoen was alleraangenaamst, en ook
in den huiselijken omgang met den kontroleur was geen spoor te ontdekken
van 't rangverschil dat anders in Indie zoo vaak het verkeer stijf en
vervelend maakt, terwijl bovendien Havelaars zucht om hulp te verleenen
waar hij maar eenigszins kon, dikwijls den Regent te-stade kwam, die dan
ook zeer met zijn "ouderen broeder" was ingenomen. En ten-slotte bracht
de lieftalligheid van mevrouw Havelaar veel toe tot het aangenaam
verkeer met de weinige op de plaats aanwezige Europeanen en de
Inlandsche Hoofden. De dienstkorrespondentie met den resident te
_Serang_ droeg blijken van wederzijdsche welwillendheid, terwijl de bevelen
van den resident, met heusheid gegeven, stipt werden opgevolgd.

Tine's huishouding was spoedig geregeld. Na lang wachten waren de
meubels van _Batavia_ aangekomen, en waren _ketimon's_ in zout gelegd,
en als Max aan-tafel iets verhaalde, geschiedde dit in 't vervolg niet
meer uit gebrek aan eieren voor de omelet, hoewel toch altijd de
levenswijs van 't klein gezin duidelijke blijken droeg dat de voorgenomen
spaarzaamheid zeer werd in acht genomen.

Mevrouw Slotering verliet zelden haar huis, en gebruikte slechts eenige
malen de thee bij de familie Havelaar in de voorgalerij. Ze sprak weinig,
en bleef altijd een wakend oog houden op ieder die hare of Havelaars
woning naderde. Men was echter gewoon geraakt aan wat men haar
_monomanie_ begon te noemen, en lette daarop weldra niet meer.

Alles scheen kalmte te ademen, want voor Max en Tine was 't
vergelijkenderwijze een kleinigheid zich te schikken in ontberingen die op
een niet aan den grooten weg gelegen binnenpost onvermijdelijk zijn. Daar
er op de plaats geen brood werd gebakken, at men geen brood. Men had het
van _Serang_ kunnen laten komen, maar de kosten op dat vervoer waren te
hoog. Max wist zoo goed als ieder ander dat er veel middelen te vinden
waren om zònder betaling brood naar _Rangkas-Betoeng_ te laten brengen,
maar _onbetaalde arbeid_, die Indische kanker, was hem een gruwel. Zoo
was er veel te _Lebak_, dat wel door gezag te verkrijgen was om-niet maar
niet te-koop voor billijken prijs, en onder zulke gegevens schikten zich
Havelaar en zijn Tine gaarne in 't gemis. Ze hadden wel andere
ontberingen beleefd! Had niet die arme vrouw maanden doorgebracht
aan-boord van een Arabisch vaartuig, zonder andere legerstede dan
't scheepsdek zonder andere beschutting tegen zonnehitte en
westmoessonsbuien, dan een tafeltje tusschen welks pooten ze zich moest
vastklemmen? Had ze niet op dat schip zich moeten vergenoegen met een
klein rantsoen droge rijst en vuil water? En was ze niet in die en vele
andere omstandigheden altijd tevreden geweest, als ze maar mocht samen
wezen met haar Max?

Eén omstandigheid echter was er te _Lebak_, die haar verdriet
berokkende: kleine Max kon niet in den tuin spelen omdat daar zooveel
slangen waren. Toen ze dit bemerkte en hierover zich bij Havelaar
beklaagde, loofde deze aan de bedienden een prijs uit voor elke slang die
ze vangen zouden, doch reeds de eerste dagen betaalde hij zóóveel aan
premien dat hij zijn belofte moest intrekken voor 't vervolg, want ook in
gewone omstandigheden en dus zonder de voor hem zoo noodzakelijke
zuinigheid, zou die betaling spoedig zijn middelen zijn te-boven gegaan.
Er werd alzoo vastgesteld dat kleine Max voortaan 't huis niet meer zou
verlaten, en dat hij zich, om frissche lucht te scheppen, vergenoegen
moest met spelen in de voorgalerij. In-weerwil van deze voorzorg was Tine
toch altijd angstig, en vooral 's avends, daar men weet hoe slangen
dikwijls in de huizen kruipen en zich, om warmte te zoeken, in de
slaapkamers verbergen.

Slangen en dergelijk ongedierte vindt men wel-is-waar in Indiën overal,
maar op de grootere hoofdplaatsen waar de bevolking dichter op elkander
woont, komen zij natuurlijk zeldzamer voor dan in meer wilde streken,
zooals te _Rangkas-Betoeng_. Indien echter Havelaar had kunnen besluiten
zijn erf van onkruid te doen reinigen tot aan den rand van den ravijn toe,
zouden toch wel de slangen zich van-tijd tot-tijd in den tuin vertoond
hebben, maar niet in zóó grooten getale als dit nu 't geval was. De
natuur dezer dieren doet hun duisternis en schuiling voortrekken boven
't licht van open plaatsen, zoodat, als Havelaars erf zindelijk ware
gehouden, de slangen niet dan als 't ware haars ondanks en verdwaald, de
ruigte in den ravijn zouden verlaten hebben. Maar 't erf van Havelaar was
niet zindelijk, en ik wensch de reden hiervan te ontwikkelen, daar ze een
blik te meer doet slaan op de misbruiken die bijna alom in de
nederlandsch-indische bezittingen heerschen.

De woningen der gezagvoerders in de binnenlanden staan op gronden die
aan de gemeenten toebehooren, voor-zoover men van gemeente-eigendom
spreken kan in een land waar de Regeering zich alles toeëigent. Genoeg,
dat die erven niet toebehooren aan den ambtelijken bewoner zelf. Deze
toch zou, als dit het geval ware, zich wachten een grond te koopen of te
huren, waarvan 't onderhoud boven zijn krachten ging. Wanneer nu het erf
van de hem aangewezen woning te groot is om behoorlijk te worden
onderhouden, zou dit, bij den weligen tropischen plantengroei, binnen
weinig tijds in een wildernis ontaarden. En toch ziet men zelden of nooit
zoodanig erf in slechten staat. Ja dikwijls zelfs staat de reiziger
verbaasd over 't schoone park dat een residentswoning omringt. Geen
beambte in de binnenlanden heeft inkomen genoeg om den hiertoe noodigen
arbeid te doen verrichten tegen behoorlijke betaling, en daar nu toch een
deftig aanzien van de woning des gezaghebbers een vereischte is, opdat
niet de bevolking die zooveel hecht aan uiterlijkheden, in slordigheid
grond vinde voor minachting, doet zich de vraag op, hoe dan dit doel
bereikt wordt? Op de meeste plaatsen hebben de gezaghebbers te
beschikken over eenige ketting-gangers, dat zijn: elders veroordeelde
misdadigers, een soort van werklieden echter dat in _Bantam_ om meer of
min geldige redenen van politieken aard niet aanwezig was. Doch ook op
plaatsen waar zich wel zoodanige veroordeelden bevinden, is hun aantal,
vooral met het oog op de behoefte aan anderen arbeid, zelden in
evenredigheid met het werk dat zou vereischt worden tot het goed
onderhouden van een groot erf. Er moeten dus andere middelen gevonden
worden, en de oproeping van arbeiders tot het verrichten van
_heeredienst_ ligt voor-de-hand. De Regent of de _Dhemang_ die zoodanige
oproeping ontvangt, haast zich daaraan te voldoen, want hij weet zeer
goed dat het den gezaghebbenden ambtenaar die van dat gezag misbruik
maakt, later moeielijk vallen zou een inlandsch Hoofd te bestraffen over
een gelijke fout. En alzoo strekt het vergrijp van den een tot vrijbrief
voor den ander.

Het komt mij echter voor, dat dusdanige fout van een gezaghebber _in
sommige gevallen_ niet al te streng, en vooral niet naar europesche
begrippen, moet worden beoordeeld. De bevolking zelf toch zou
't--misschien uit ongewoonte--zeer vreemd vinden als hij _altijd_ en _in
alle gevallen_ zich stipt hield aan de bepalingen die 't getal der voor
zijn erf bestemde heeredienstplichtigen voorschrijven, daar er
omstandigheden kunnen voorkomen die bij deze bepalingen niet waren
voorzien. Maar zoodra eenmaal de grens van 't strikt wettige is
overschreden, wordt het moeielijk een punt vasttestellen, waarop
zoodanige overschrijding zou overgaan in misdadige willekeur, en vooral
wordt groote omzichtigheid noodig zoodra men weet dat de Hoofden alleen
wachten op een slecht voorbeeld, om dat met verregaande uitbreiding
natevolgen. De vertelling over zekeren koning die niet wilde dat men de
betaling verzuimde van één korrel zout die hij bij zijn eenvoudig maal
gebruikt had, toen hij aan 't hoofd zijns legers het land doortrok--omdat,
naar hij zeide, dit het begin was van een onrecht dat ten-laatste zijn
geheel rijk zou vernietigen--hij moge dan _Timoerleng_, _Noereddien_ of
_Djengis-Khan_ geheeten hebben, zeker is òf die fabel, òf als 't geen
fabel is, het voorval zelf, van aziatischen oorsprong. En even als 't
aanschouwen van zeedijken aan de mogelijkheid van hoog water doet
gelooven, mag men aannemen dat er neiging bestaat tot _zulke_ misbruiken
in een land waar _zulke_ lessen worden gegeven.

Het gering getal lieden nu waarover Havelaar wettig beschikken mocht,
konden niet dan slechts een zeer klein gedeelte van zijn erf, in de
onmiddellijke nabijheid der woning, van onkruid en kreupelhout vrijhouden.
Het overige was binnen weinig weken een volslagen wildernis. Havelaar
schreef aan den resident over de middelen om hierin te voorzien, hetzij
door een geldelijke toelage, hetzij door aan de Regeering voortestellen
even als elders kettinggangers in de residentie _Bantam_ te doen
arbeiden. Hij ontving hierop een weigerend antwoord, met de opmerking dat
hij immers 't recht had de personen die door hem bij policievonnis waren
veroordeeld tot "arbeid aan den publieken weg" op zijn erf te-werk te
stellen. Dit wist Havelaar wel, of althans 't was hem meer dan voldoende
bekend dat zoodanige beschikking over gekondemneerden overal de
gewoonste zaak van de wereld was, maar nooit had hij, noch te
_Rangkas-Betoeng_ noch te _Amboina_, noch te _Menado_, noch te _Natal_,
van dat vermeend recht willen gebruik maken. Het stuitte hem, zijn tuin
te laten onderhouden als boete voor kleine vergrijpen, en meermalen had
hij zich afgevraagd hoe de Regeering bepalingen kon laten bestaan, die
den ambtenaar in verzoeking kunnen brengen kleine verschoonbare fouten
te straffen, niet in evenredigheid met het vergrijp, maar met den
toestand of de uitgestrektheid van zijn erf? Het denkbeeld alleen dat de
gestrafte, ook zelfs hij die rechtvaardig gestraft was, vermeenen zou dat
er eigenbelang schuilde onder het geslagen vonnis, deed hem, waar hij
straffen moest, altijd de voorkeur geven aan de anders zeer
afkeurenswaardige opsluiting.[117]

En vandaar kwam het dat kleine Max niet spelen mocht in den tuin, en dat
ook Tine van de bloemen niet zooveel genoegen smaakte als ze zich had
voorgesteld op den dag van haar aankomst te _Rangkas-Betoeng_.

Het spreekt vanzelf dat deze en dergelijke kleine verdrietelijkheden geen
invloed uitoefenden op de stemming van een gezin dat zooveel bouwstoffen
bezat om zich een gelukkig huiselijk leven te verschaffen, en 't was dan
ook niet toeteschrijven aan zulke kleinigheden, wanneer Havelaar soms met
een bewolkt voorhoofd binnentrad, bij het terugkeeren van een uitstap, of
na 't aanhooren van dezen en genen die verzocht hadden hem te spreken.
We hebben uit zijn toespraak aan de Hoofden gehoord dat hij zijn plicht
wilde doen, dat hij onrecht wilde te-keer gaan, en tevens hoop ik dat de
lezer uit de gesprekken die ik meedeelde, hem heeft leeren kennen als
iemand die wel in-staat was iets uittevinden en tot klaarheid te
brengen, dat voor sommige anderen verborgen was of in 't duister lag. Er
was dus te veronderstellen dat niet veel van wat er in _Lebak_ omging
zijn aandacht ontgaan zou. Ook zagen we dat hij vele jaren vroeger op die
afdeeling gelet had, zoodat hij reeds den eersten dag, toen Verbrugge hem
ontmoette in de _pendoppo_ waar mijn verhaal aanvangt, toonde in zijn
nieuwen werkkring geen vreemdeling te zijn. Hij had door nasporing op de
plaatsen zelf, veel bevestigd gevonden van wat hij vroeger vermoedde, en
vooral uit het archief was hem gebleken dat de landstreek waarvan het
bestuur aan zijn zorg was toevertrouwd, werkelijk in een hoogsttreurigen
toestand verkeerde.

Uit brieven en aanteekeningen van zijn voorganger bemerkte hij dat deze
dezelfde opmerkingen gemaakt had. De korrespondentie met de Hoofden
bevatte verwijt op verwijt, bedreiging op bedreiging, en deden zeer goed
begrijpen hoe die ambtenaar ten laatste zou gezegd hebben, zich
rechtstreeks tot de Regeering te zullen wenden indien niet aan dien
stand van zaken een einde werd gemaakt.

Toen Verbrugge dit aan Havelaar meedeelde, had deze geantwoord dat zijn
voorganger daaraan verkeerd zou gedaan hebben, daar de adsistent-resident
van _Lebak_ in geen geval den resident van _Bantam_ mocht voorbijgaan, en
hij had daarbij gevoegd dat dit ook door volstrekt niets zoude gewettigd
zijn, daar het toch niet te denken was dat die hooge beambte partij zou
trekken voor afpersing en knevelarij.

Zoodanig partijtrekken was dan ook waarlijk niet te veronderstellen in den
zin zooals Havelaar 't bedoelde, niet namelijk alsof den resident eenig
voordeel of gewin zou ten-deel vallen van die vergrijpen. Doch wèl
bestond er een oorzaak die hem bewoog niet dan zeer ongaarne op de
klachten van Havelaars voorganger recht te doen. We hebben gezien hoe
die voorganger meermalen met den resident over de heerschende misbruiken
had gesproken--_geaboucheerd_, zei Verbrugge--en hoe weinig hem dit
gebaat had. Het is dus niet van belang ontbloot, te onderzoeken waarom
een zoo hooggeplaatst ambtenaar, die als hoofd van de geheele residentie
evenzeer als de adsistent-resident, ja meer nog dan deze, gehouden was
te zorgen dat er recht geschiedde, bijna altijd reden meende te hebben om
den loop van dat recht te stuiten.[118]

Reeds te _Serang_, toen Havelaar daar ten-huize van den resident
vertoefde, had hij dezen over de Lebaksche misbruiken gesproken, en
hierop ten-antwoord bekomen: "dat dit alles in meer of mindere mate
overal 't geval was." Dit nu kon Havelaar niet ontkennen. Wie toch zou
beweren een land te hebben gezien waar niets verkeerds geschiedt? Maar
hij meende dat dit geen beweegreden was om misbruiken, waar men die vond,
te laten bestaan, vooral niet wanneer men uitdrukkelijk tot het tegengaan
daarvan geroepen was, en tevens dat, na al wat hij van _Lebak_ wist, hier
geen spraak was van _meer of mindere_, doch van _zeer groote_ maat,
waarop de resident hem onder anderen antwoordde: "dat het in de afdeeling
_Tjiringien_--ook tot _Bantam_ behoorende--nog erger gesteld was."

Wanneer men nu aanneemt, zooals men aannemen kan, dat een resident geen
rechtstreeks voordeel heeft van afpersing en van willekeurig beschikken
over de bevolking, doet zich de vraag op, wat dan zoovelen beweegt in
tegenspraak met eed en plicht zulke misbruiken te laten bestaan, zonder
daarvan aan de Regeering kennis te geven? En wie hierover nadenkt, moet
het al zeer vreemd vinden dat men zoo koelbloedig 't bestaan van die
misbruiken erkent, als ware er spraak van iets dat buiten bereik of
bevoegdheid lag. Ik zal trachten de oorzaken hiervan te ontwikkelen.

In 't algemeen reeds is het overbrengen van slechte tijdingen iets
onaangenaams, en 't schijnt wel of er van den ongunstigen indruk dien ze
veroorzaken, iets blijft kleven op wien de verdrietige taak te-beurt viel
zulke tijdingen meetedeelen. Wanneer nu dit alleen reeds voor sommigen
een reden zou wezen om tegen beter weten aan, het bestaan van iets
ongunstigs te ontkennen, hoeveel te meer dan wordt dit het geval wanneer
men gevaar loopt, niet alleen zich de ongenade op den hals te halen die
nu eenmaal 't lot schijnt des overbrengers van slechte berichten, doch
tevens als de _oorzaak_ te worden aangezien van den ongunstigen toestand
dien men plichtshalve openbaart.

De Regeering van Nederlandsch Indie schrijft bij-voorkeur aan haar
meesters in 't moederland dat alles naar wensch gaat. De residenten
melden dit gaarne aan de Regeering. De adsistent-residenten, die zelf
van hun kontroleurs bijna niet dan gunstige berichten ontvangen, zenden
ook op hun beurt liefst geen onaangename tijdingen aan de residenten.
Hieruit wordt in de officieele en schriftelijke behandeling der zaken een
gekunsteld optimismus geboren, in tegenspraak niet alleen met de
waarheid, maar ook met de eigen meening van die optimisten zelf, zoodra
zij dezelfde zaken mondeling behandelen, en--nog vreemder!--dikwijls zelfs
in tegenspraak met hun eigen geschreven berichten. Ik zou veel
voorbeelden kunnen aanhalen van rapporten die den gunstigen toestand van
een residentie ten-hoogste verheffen, doch te-gelijker-tijd, vooral waar
de _cijfers_ spreken, zichzelf logenstraffen. Deze voorbeelden zouden,
als niet de zaak om de eindelijke gevolgen te ernstig ware, aanleiding
geven tot lach en spot, en men staat verbaasd over de naïveteit waarmee
vaak in zoodanig geval de grofste onwaarheden worden staande gehouden en
aangenomen, al biedt dan ook de schrijver zelf weinig zinsneden verder de
wapens aan waarmee die onwaarheden te bestrijden zijn. Ik zal me tot een
enkel voorbeeld bepalen, dat ik met zeer velen zou kunnen vermeerderen.
Onder de stukken die voor me liggen, vind ik het jaarverslag van een
residentie. De resident roemt den handel die daar bloeit, en beweert dat
in de geheele landstreek de grootste welvaart en bedrijvigheid worden
waargenomen. Een weinig verder evenwel, sprekende over de geringe
middelen die hem ten-dienste staan om sluikerij te weren, wil hij terstond
den onaangenamen indruk wegnemen, die op de Regeering zou worden te-weeg
gebracht door de meening dat er dus in die residentie veel Inkomend-Recht
wordt ontdoken. "Neen, zegt hij, dáárvoor behoeft men niet bezorgd te zijn!
Er wordt in mijn residentie weinig of niets ingevoerd ter-sluik, want ...
er gaat in deze streken zóó weinig om, dat niemand hier zijn kapitaal in
den handel wagen zou."

Ik heb een dergelijk verslag gelezen dat aanving met de woorden: "in 't
afgeloopen jaar is de rust rustig gebleven." Zulke zinsneden getuigen
wel van een zeer rustige gerustheid op de inschikkelijkheid van de
Regeering voor ieder die haar onaangename tijdingen spaart, of die,
zooals de term luidt: "haar niet bemoeielijkt" met verdrietige berichten!

Waar de bevolking niet toeneemt, is dit toeteschrijven aan onjuistheid
der tellingen van vorige jaren. Waar de belastingen niet stijgen, maakt
men zich daarvan een verdienste: de bedoeling is, door lagen aanslag den
landbouw aantemoedigen, die zich juist _nu_ gaat ontwikkelen, en
weldra--liefst als de berichtgever zal afgetreden zijn--onbegrijpelijke
vruchten moet afwerpen. Waar onordelijkheid heeft plaats gehad die niet
verborgen blijven _kon_, was dit het werk van eenige weinige
kwalijkgezinden die voor 't vervolg niet meer te vreezen zijn daar er een
_algemeene_ tevredenheid heerscht. Waar gebrek of hongersnood de
bevolking heeft gedund, was dit een gevolg van misgewas, van droogte,
regen of zoo-iets, nooit van wanbestuur.

De nota van Havelaars voorganger, waarin deze "het verloop van volk uit
het distrikt _Parang-Koedjang_ toeschreef aan _verregaand_ misbruik"
ligt voor mij.[119] Deze nota was _in_-officieel, en bevatte punten
waarover die ambtenaar met den resident van _Bantam_ te _spreken_ had.
Maar vergeefs zocht Havelaar in 't archief naar een blijk dat zijn
voorganger diezelfde zaak ruiterlijk bij den waren naam had genoemd in een
_openbare dienstmissive_.

Kortom, de officieele berichten van de beambten aan het Gouvernement, en
dus ook de daarop gegronde rapporten aan de Regeering in 't moederland,
zijn voor het grootste en belangrijkste gedeelte: _onwaar_.

Ik weet dat deze beschuldiging gewichtig is, doch houd die staande, en
voel me volkomen in-staat haar met bewijzen te staven. Wie verstoord
mocht zijn over dit onbewimpeld uiten mijner meening, bedenke hoeveel
millioenen schats en hoeveel menschenlevens er zouden gespaard zijn aan
Engeland, indien men dáár tijdig de oogen der natie voor de ware
toedracht der zaken in Britsch-Indie geopend had, en hoe groote
dankbaarheid men zou schuldig geweest zijn aan den man die den moed had
getoond de Jobsbode te wezen, voor het te laat ware geweest om 't
verkeerde te herstellen op minder bloedige wijze dan nu wel noodzakelijk
geworden was.

Ik zeide, mijn beschuldiging te kunnen staven. Waar 't noodig is, zal ik
aantoonen dat er vaak hongersnood heerschte in streken die geroemd
werden als toonbeelden van welvaart, en dat meermalen een bevolking die
als rustig en tevreden wordt opgegeven, op 't punt stond uittebersten in
woede. Het is mijn voornemen niet deze bewijzen te leveren in _dit_ boek,
schoon ik vertrouw dat men 't niet uit de hand leggen zal zonder te
gelooven dat ze bestaan.

Voor 't oogenblik bepaal ik me tot nog een enkel voorbeeld van het
belachelijk optimisme waarvan ik gesproken heb, een voorbeeld dat door
ieder, hij zij dan al of niet bekend met de zaken van Indie, gemakkelijk
zal kunnen begrepen worden.

Ieder resident dient maandelijks een opgaaf in van de rijst die in zijn
landschap is ingevoerd, of daaruit naar elders verzonden. Bij deze opgave
wordt dat vervoer in twee deelen gesplitst, naarmate het zich bepaalt
tot Java zelf of zich verder uitstrekt. Wanneer men nu let op de
hoeveelheid rijst welke volgens die opgaven is overgevoerd _uit_
residentien op Java _naar_ residentien op Java, zal men bevinden dat
deze hoeveelheid vele duizende pikols _meer_ bedraagt dan de rijst die,
volgens dezelfde opgaven, _in_ residentien op Java _uit_ residentien op
Java is ingevoerd.

Ik ga nu met stilzwijgen voorbij, wat men te denken hebbe van het
doorzicht der Regeering die zulke opgaven aanneemt en publiceert, en wil
den lezer alleen opmerkzaam maken op de _strekking_ van deze valsheid.

De procentsgewijze belooning aan europesche en inlandsche beambten voor
produkten die in Europa moeten verkocht worden, had den rijstbouw
zoodanig op den achtergrond gesteld, dat er in sommige streken een
hongersnood geheerscht heeft, die niet voor de oogen der natie
weggegoocheld worden kòn. Ik heb reeds gezegd dat er toen voorschriften
zijn gegeven, de zaken niet weder te laten komen tot zóó ver. Tot de vele
uitvloeisels van deze voorschriften behoorden ook de door mij genoemde
opgaven van uit-en ingevoerde rijst, opdat de Regeering voortdurend het
oog houden kon op de ebbe en den vloed van dat levensmiddel. _Uitvoer_
uit een residentie stelt welvaart voor, _Invoer_: betrekkelijk gebrek.

Wanneer men nu die opgaven onderzoekt en vergelijkt, blijkt daaruit dat de
rijst overal zóó overvloedig is, _dat alle residentien tezamen meer rijst
uitvoeren dan er in alle residentien tezamen wordt ingevoerd_. Ik
herhaal dat hier geen spraak is van uitvoer over zee, waarvan de opgaaf
afzonderlijk plaats heeft. De slotsom hiervan is dus de ongerijmde
stelling: _dat er op Java meer rijst is dan er rijst is_. Dàt is
toch welvaart!

Ik zeide reeds dat de zucht om nooit andere dan goede berichten aan de
Regeering meetedeelen, zou overgaan in 't belachelijke, als niet de
gevolgen van dit alles zoo treurig waren. Welke verbetering immers is er
te hopen van veel verkeerds, als er een vooraf bepaald voornemen bestaat,
in de berichten aan 't bestuur alles omtebuigen en te verdraaien? Wat is
er bij-voorbeeld te verwachten van een bevolking die, uit den aard zacht
en gedwee, sedert jaren, jaren klaagt over onderdrukking, als zij den
eenen resident vóór, den anderen nà ziet aftreden met verlof of met
pensioen, of wegroepen tot een ander ambt, zonder dat er _iets_ geschied
is tot herstel der grieven waaronder ze gebukt gaat! Moet niet de gebogen
veer eindelijk terugspringen? Moet niet de zoolang onderdrukte
ontevredenheid--onderdrukt, opdat men zou kunnen voortgaan ze te
loochenen!--eindelijk overslaan in woede, in wanhoop, in razernij? Ligt
er niet een _Jacquerie_ op 't eind van dezen weg?

En waar zullen dan de beambten zijn, die sedert jaren elkander opvolgden,
zonder ooit op 't denkbeeld te zijn gekomen dat er iets hoogers bestaat
dan de "gunst der Regeering?" Iets hoogers dan de "tevredenheid van den
Gouverneur-generaal?" Waar zullen zij dan wezen, de flauwe-berichten-
schrijvers die de oogen van 't Bestuur door hun onwaarheden verblindden?
Zullen dan zij die vroeger den moed misten om een kordaat woord op 't
papier te stellen, te-wapen vliegen en de nederlandsche bezittingen
behouden voor Nederland? Zullen zij aan Nederland de schatten weergeven
die er zullen noodig wezen tot demping van oproer, tot het voorkomen van
omwenteling? Zullen zij 't leven weergeven aan de duizenden die er vielen
door hùn schuld?

En die ambtenaren, die kontroleurs en residenten, zijn niet de _meest_
schuldigen. Het is de Regeering zelf die, als geslagen met onbegrijpelijke
blindheid, het indienen van gunstige berichten aanmoedigt, uitlokt en
beloont.[120] Vooral is dit het geval, waar spraak is van onderdrukking
der bevolking door inlandsche Hoofden.

Door velen wordt dit beschermen van de Hoofden toegeschreven aan de
onedele berekening dat zij, pracht en praal moetende ten-toon spreiden om
op de bevolking den invloed uitteoefenen dien de Regering noodig heeft
om háár gezag staande te houden, daartoe een veel hooger bezoldiging
zouden moeten genieten dan thans 't geval is, wanneer men hun niet de
vrijheid liet het ontbrekende aantevullen door onwettige beschikking over
de bezittingen en den arbeid van 't volk. Hoe dit zij, de Regeering gaat
niet dan noode over tot het toepassen der bepalingen die den Javaan
tegen afpersing en roof heeten te beschermen. Meestal weet men in
onbeoordeelbare en vaak uit de lucht gegrepen redenen van staatkunde,
een oorzaak te vinden om _dien_ Regent of _dat_ Hoofd te sparen, en 't
is dan ook in Indie een tot spreekwoord geijkte meening dat het
Gouvernement liever tien residenten zou ontslaan dan één Regent. Ook die
voorgewende politieke redenen--als ze op _iets_ gevestigd zijn--steunen
gewoonlijk op valsche opgaven, daar ieder resident belang heeft bij 't
verheffen van den invloed zijner Regenten op de bevolking, om daarachter
zich te verschuilen als er later eenmaal aanmerking mocht vallen op te
groote inschikkelijkheid omtrent die hoofden.[121]

Ik ga nu de afschuwelijke huichelarij voorbij van de menschlievend-
luidende bepalingen--en van de eeden!--die den Javaan tegen willekeur
beschermen ... op 't papier, en verzoek den lezer zich te herinneren hoe
Havelaar bij 't naspreken van die eeden iets te kennen gaf dat denken
deed aan minachting. Voor 't oogenblik wil ik alleen wijzen op het
moeielijke van den toestand des mans die, geheel ànders dan uit kracht,
eener uitgesproken formule, zich gebonden achtte aan zijn plicht.

En voor hem was deze moeielijkheid grooter nog dan ze voor sommige
anderen zou geweest zijn, omdat zijn gemoed zacht was, geheel in
tegenspraak met zijn doorzicht dat de lezer nu wel als vrij scherp zal
hebben leeren kennen. Hij had dus niet alleen te strijden met vrees voor
menschen of met de zorg voor loopbaan en bevordering, noch ook alleen
met de plichten die hij als echtgenoot en huisvader te vervullen had: hij
moest een vijand overwinnen in zijn eigen hart. Hij kon niet zonder lijden
leed zien, en 't zou mij te ver leiden als ik de voorbeelden wilde
aanvoeren hoe hij immer, ook waar hij gekrenkt en beleedigd was, de partij
van een tegenstander beschermde tegen zichzelf. Hij verhaalde aan Duclari
en Verbrugge hoe hij in zijn jeugd iets aantrekkelijks had gevonden in het
duel met den sabel, 't geen de waarheid was ... doch hij zeide er niet bij
hoe hij na 't wonden van zijn tegenpartij gewoonlijk schreide, en zijn
gewezen vijand als een liefdezuster verpleegde tot de genezing toe. Ik
zou kunnen verhalen hoe hij te _Natal_ den kettingganger die op hem
geschoten had[122] bij zich nam, den man vriendelijk toesprak, hem voeden
liet en vrijheid gaf boven alle anderen, omdat hij meende te ontdekken dat
de verbittering van dien veroordeelde 't gevolg was van een, elders
geslagen, te streng vonnis. Gewoonlijk werd de zachtheid van zijn gemoed
òf ontkend, òf belachelijk gevonden. Ontkend door wie zijn hart verwarde
met zijn geest. Belachelijk gevonden door wie niet begrijpen kon hoe een
verstandig mensch zich moeite gaf om een vlieg te redden, die vastgeraakt
was in het web eener spin. Ontkend weder door ieder--buiten Tine--die hem
daarna hoorde schimpen op die "domme dieren" en op de "domme natuur" die
zulke dieren schiep.

Maar nog een andere wijze bestond er om hem neertehalen van 't voetstuk
waarop zijn omgeving--men mocht hem beminnen of niet--wel gedwongen was
hem te plaatsen. "Ja, hij _is_ geestig, maar ... er is vluchtigheid in
zijn geest." Of: "hij _is_ verstandig, maar ... hij gebruikt zijn verstand
niet goed." Of: "ja, hij _is_ goedhartig, maar ... hij koketteert er mee!"

Voor zijn geest, voor zijn verstand, trek ik geen partij. Maar zijn hart?
Arme spartelende vliegjes die hij redde als hij geheel alleen was, wilt
_gij_ dat hart verdedigen tegen de beschuldiging van koketterie?

Maar ge zijt weggevlogen, en hebt u niet bekommerd om Havelaar, gij die
niet weten kondet dat hij eenmaal behoefte hebben zou aan uw getuigenis!

Was 't koketterie van Havelaar, toen hij te _Natal_ een hond--_Sappho_
heette het dier--nasprong in de riviermonding, omdat hij vreesde dat het
nog jonge dier niet goed genoeg zwemmen kon om de haaien te ontwijken die
daar zoo menigvuldig zijn? Ik vind zulk koketteeren met goedhartigheid
moeielijker te gelooven dan de goedhartigheid zelf.

Ik roep u op, u, de velen die Havelaar gekend hebt--wanneer ge niet
verstijfd zijt door winterkou en dood ... als de geredde vliegen, of
verdroogd door de hitte daarginds onder de linie!--ik roep u op om
getuigenis te geven van zijn hart, gij allen die hem hebt gekend! Thans
vooral roep ik u op met vertrouwen, omdat ge niet meer noodig hebt te
zoeken waar de koord moet worden ingehaakt om hem neertehalen van welke
luttele hoogte ook.[123]

Intusschen, hoe bont het schijne, zal ik hier plaats geven aan eenige
regels van zijn hand, die zulke getuigenissen misschien overbodig maken.
Max was eens verre, verre weg van vrouw en kind. Hij had haar in Indie
moeten achterlaten, en bevond zich in Duitschland. Met de vlugheid die
ik hem toeken, doch die ik niet in bescherming neem als men ze mocht
willen aantasten, maakte hij zich meester van de taal des lands waar hij
eenige maanden verkeerd had. Ziehier die regels, die te-gelijker-tijd de
innigheid schetsen van den band die hem aan de zijnen hechtte.

     --Mein Kind, da schlägt die neunte Stunde, hör!
     Der Nachtwind säuselt, und die Luft wird kühl,
     Zu kühl für dich vielleicht: dein Stirnchen glüht!
     Du hast den ganzen Tag so wild gespielt,
     Und bist wohl müde, komm, dein _Tikar_ harret.[124]

     --Ach, Mutter, lass mich noch 'nen Augenblick!
     Es is so sanft zu ruhen hier... und dort,
     Da drin auf meiner Matte, schlaf' ich gleich,
     Und weiss nicht einmal was ich träume! Hier
     Kann ich doch gleich dir sagen was ich träume.
     Und fragen was mein Traum bedeutet... hör,
     Was war das?

                          --'s War ein _Klapper_ der da fiel.[28]

     --Thut das dem Klapper weh?

                                               --Ich glaube nicht.
     Man sagt, die Frucht, der Stein, hat kein Gefühl.

     --Doch eine Blume, fühlt die auch nicht?

                                                           --Nein,
     Man sagt, sie fühle nicht.

                                             --Warum denn, Mutter,
     Als gestern ich die _Pukul ampat_ brach[125]
     Hast du gesagt: es thut der Blume weh?

     --Mein Kind, die _Pukul ampat_ war so schön
     Du zogst die zarten Blättchen roh entzwei,
     Das that mir für die arme Blume leid.
     Wenn gleich die Blume selbst es nicht gefühlt,
     _Ich_ fühlt' es für die Blume, weil sie schön war.

     --Doch, Mutter, bist du auch schön?

                                                --Nein, mein Kind,
     Ich glaube nicht.

                                        --Allein _du_ hast Gefühl?

     --Ja, Menschen haben's... doch nicht allen gleich.

     --Und kann _dir_ etwas weh thun? Thut dir's weh,
     Wenn dir im Schooss so schwer mein Köpfchen ruht?

     --Nein, _das_ thut mir nicht weh!

                                             --Und, Mutter, ich...

     Hab' _ich_ Gefühl?

                                            --Gewis! Erinn're dich
     Wie du, gestrauchelt einst, an einem Stein
     Dein Händchen hast verwundet, und geweint.
     Auch weintest du, als _Saudien_ dir erzählte[126]
     Dass auf den Hügeln dort, ein Schäflein tief
     In eine Schlucht hinunter fiel, und starb.
     Da hast du lang geweint... das war Gefühl.

     --Doch, Mutter, ist Gefühl denn Schmerz?

                                                        --Ja, oft!
     Doch... immer nicht, bisweilen nicht! Du weisst,
     Wenn's Schwesterlein dir in die Haare greift,
     Und krähend dir 's Gesichtchen nahe drückt,
     Dann lachst du freudig, das ist auch Gefühl.

     --Und dann mein Schwesterlein... es weint so oft,
     Ist das vor Schmerz? Hat sie denn auch Gefühl?
     --Vielleicht, mein Kind, wir wissen's aber nicht,
     Weil sie, so klein, es noch nicht sagen kann.

     --Doch, Mutter... höre, was war das?

                                                     --Ein Hirsch
     Der sich verspätet im Gebüsch, und jetzt
     Mit Eile heimwärts kehrt, und Ruhe sucht
     Bei andren Hirschen die ihm lieb sind.

                                                        --Mutter,
     Hat solch ein Hirsch ein Schwesterlein wie ich?
     Und eine Mutter auch?

                                          --Ich weiss nicht, Kind.

     --Das würde traurig sein, wenn's nicht so wäre!
     Doch, Mutter, seh'... was schimmert dort im Strauch?
     Seh' wie es hüpft und tanzt... ist das ein Funk?

     --'s Ist eine Feuerfliege.

                                             --Darf ich 's fangen?

     --Du darfst es, doch das Flieglein ist so zart,
     Du wirst gewiss es weh thun, und sobald
     Du 's mit den Fingern all zu roh berührst,
     Ist 's Thierchen krank, und stirbt, und glänzt nicht mehr.

     --Das wäre Schade! Nein, ich fang' es nicht!
     Seh', da verschwand es... nein, es kommt hierher...
     Ich fang' es doch nicht! Wieder fliegt es fort,
     Und freut sich dass ich's nicht gefangen habe!
     Da fliegt es... hoch! Hoch, oben... was ist das,
     Sind das auch Feuerflieglein dort?

                                                      --Das sind
     Die Sterne.

                    --Ein, und zehn, und tausend!
     Wieviel sind denn wohl da?

                                            --Ich weiss es nicht
     Der Sterne Zahl hat Niemand noch gezählt.

     --Sag', Mutter, zählt auch _Er_ die Sterne nicht?

     --Nein, liebes Kind, auch _Er_ nicht.

                                                  --Is das weit,
     Dort oben wo die Sterne sind?

                                                    --Sehr weit!

     --Doch haben diese Sterne auch Gefühl?
     Und würden sie, wenn ich sie mit der Hand
     Berührte, gleich erkranken, und den Glanz
     Verlieren, wie das Flieglein?--Seh', noch schwebt es!
     Sag, würd' es auch den Sternen weh thun?

                                                         --Nein,
     Weh thut's den Sternen nicht! Doch 's ist zu weit
     Für deine kleine Hand: du reichst so hoch nicht.

     --Kann _Er_ die Sterne fangen mit der Hand?

     --Auch _Er_ nicht: das kann Niemand!

                                               --Das ist Schade!
     Ich gäb so gern dir einen! Wenn ich gross bin,
     Dann will _ich so dich lieben das ich's_ kann.

     Das Kind schlief ein. Ihm träumte von Gefühl,
     Von Sternen die es fasste mit der Hand....
     Die Mutter schlief nog lange nicht! Doch träumte
     Auch sie, und dacht' an den der fern war...

Ja, op 't gevaar af van bont te schijnen, heb ik aan die regels hier
plaats gegeven. Ik wensch geen gelegenheid te verzuimen om den man te
doen kennen die de hoofdrol vervult in mijn verhaal, opdat hij den lezer
eenig belang inboezeme wanneer later donkere wolken zich samentrekken
over zijn hoofd.




VijFTIENDE HOOFDSTUK


Havelaars voorganger, die wel het goede wilde doch tevens de hooge
ongenade van de Regeering eenigszins scheen gevreesd te hebben--de man
had veel kinderen, en geen vermogen--had alzoo liever met den resident
_gesproken_ over wat hijzelf _verregaande_ misbruiken noemde, dan die
ronduit te noemen in een officieel bericht. Hij wist dat een resident
niet gaarne een schriftelijk rapport ontvangt, dat in zijn archief blijft
liggen en later kan gelden als bewijs dat hij tijdig was opmerkzaam gemaakt
op deze of gene verkeerdheid, terwijl een mondelinge mededeeling hem
zonder gevaar de keus laat tusschen 't al of niet gevolg geven aan een
klacht. Zulke mondelinge mededeelingen hadden gewoonlijk een onderhoud
ten-gevolge met den Regent, die natuurlijk alles ontkende en op bewijzen
aandrong. Dan werden de lieden opgeroepen die de stoutheid hadden gehad
zich te beklagen, en kruipende voor de voeten van den _Adhipatti_, baden
zij om verschooning. "Neen, die buffel was hun niet afgenomen om-niet, ze
geloofden wel dat daarvoor een dubbelen prijs zou betaald worden." "Neen,
ze waren niet afgeroepen van hun velden om zonder betaling te arbeiden
in de _Sawahs_ van den Regent, ze wisten zeer goed dat de _Adhipatti_
hen later ruim zou beloond hebben." "Ze hadden hun aanklacht ingebracht
in een oogenblik van ongegronden wrevel ... ze waren waanzinnig geweest,
en smeekten dat men hen straffen mocht voor zulke verregaande
oneerbiedigheid!"

Dan wist de resident wel wat hij over die intrekking der aanklacht te
denken had, maar dat intrekken gaf hem niettemin een schoone gelegenheid
om den Regent te handhaven in ambt en eer, en hemzelf was de onaangename
taak bespaard de Regeering te "bemoeielijken" met een ongunstig bericht.
De roekelooze aanklagers werden met rottingslagen gestraft, de Regent
had gezegepraald, en de resident keerde naar de hoofdplaats terug, met
het aangenaam bewustzijn die zaak alweer zoo goed "geschipperd" te hebben.

Maar wat moest nu de adsistent-resident doen, als den volgenden dag weer
andere klagers zich bij hem aanmeldden? Of--en dit geschiedde
dikwijls--als dezelfde klagers terugkeerden en hun intrekking introkken?
Moest hij _weder_ die zaak op zijn nota schrijven, om _weder_ daarover te
spreken met den resident, om _weder_ dezelfde komedie te zien spelen,
alles op 't gevaar af van in het eind doortegaan voor iemand die--dom en
boosaardig dan--telkens beschuldigingen voorbracht welke gedurig moesten
worden afgewezen als ongegrond? Wat moest er worden van de zoo noodige
vriendschappelijke verhouding tusschen 't voornaamst Inlandsch Hoofd en
den eersten europeschen ambtenaar, als deze gedurig scheen gehoor te
geven aan valsche aanklachten tegen dat Hoofd? En vooral, wat werd er
van die arme klagers nadat ze waren weergekeerd in hun dorp, onder de
macht van het distrikts- of dorpshoofd dat ze hadden aangeklaagd als
uitvoerder van des Regents willekeur?

Wat er van die klagers werd? Wie vluchten kon, vluchtte. Dáárom zwierven
er zooveel Bantammers in de naburige provincien! Dáárom waren er zooveel
bewoners van _Lebak_ onder de opstandelingen in de _Lampongsche_
distrikten! Dáárom had Havelaar in zijn toespraak aan de Hoofden
gevraagd: "wat is dit, dat er zooveel huizen ledig staan in de dorpen,
en waarom verkiezen velen de schaduw der bosschen elders, boven de
koelte der wouden van _Bantan Kidoel_?"

Doch niet ieder _kon_ vluchten. De man wiens lijk 's morgens de rivier
afdreef, nadat hij den vorigen avend, in 't geheim, schoorvoetend,
angstig, verzocht had om gehoor bij den adsistent-resident ... hij had
geen behoefte meer aan vlucht.[127] Misschien ware het als
menschlievendheid te achten, hem door oogenblikkelijken dood te
onttrekken aan nog eenigen tijd levens. Hem bleef de mishandeling
gespaard die hem wachtte bij terugkeer in zijn dorp, en de rottingslagen
die de straffe zijn voor al wie een oogenblik meenen kon geen beest te
wezen, geen onbezield stuk hout of steen. De straffe van wie in een
aanval van dwaasheid geloofd had dat er _Recht_ in 't land was, en dat
de adsistent-resident den wil had, en de macht, om dat Recht te
handhaven ...

Was 't, niet inderdaad beter dien man te beletten den volgenden dag bij
den adsistent-resident terugtekeeren--zooals deze hem 's avends zeggen
liet--en zijn klachte te smoren in 't gele water van den _Tjioedjoeng_,
dat hem zachtkens zou afvoeren naar hare monding, gewoon als ze was
overbrengster te wezen van die broederlijke groetgeschenken der haaien in
't binnenland aan de haaien in zee?

En Havelaar wist dit alles! Gevoelt de lezer wat er in zijn gemoed omging
bij 't bedenken dat hij tot recht-doen geroepen, en daarvoor
verantwoordelijk was aan een hoogere macht dan de macht van een Regeering
die wel dat recht voorschreef in haar wetten, maar niet altijd even
gaarne daarvan de toepassing zag? Gevoelt men hoe hij werd geslingerd
door twijfel, niet aan wàt hem te doen stond, maar aan de _wijze waarop_
hij te handelen had?[128]

Hij had aangevangen met zachtheid. Hij had tot den _Adhipatti_ gesproken
als: "ouder broeder" en wie meenen mocht dat ik, ingenomen met den held
mijner geschiedenis, de wijze waarop hij sprak, tracht te verheffen boven
maat, hoore hoe eens na zoodanig onderhoud, de Regent zijn _Patteh_ tot
hem zond om voor de welwillendheid zijner woorden dank te zeggen, en hoe
nog lang daarna die _Patteh_, sprekende met den kontroleur
Verbrugge--nadat Havelaar had opgehouden adsistent-resident van _Lebak_
te zijn, nadat er dus van hem niets meer te hopen of te vreezen was--hoe
die _Patteh_ bij de herinnering aan zijn woorden getroffen uitriep: "nog
nooit heeft eenig heer gesproken als hij!"[129]

Ja, hij wilde helpen, terechtbrengen, redden, niet verderven! Hij had
medelijden met den Regent. Hij, die wist hoe geldgebrek kan drukken,
vooral waar het leidt tot vernedering en smaad, zocht naar gronden van
verschooning. De Regent was oud, en 't Hoofd van een geslacht dat op
grooten voet leefde in naburige provincien, waar veel koffi geoogst en
dus veel emolument genoten werd. Was 't niet grievend voor hem, in
levenswijs zoo ver te moeten achterstaan bij zijn jongere verwanten?
Bovendien meende de man, door dweepzucht beheerscht, bij 't klimmen zijner
jaren het heil van zijn ziel voor bezoldigde bedevaarten naar Mekka en
voor aalmoezen aan gebedzingende leegloopers te kunnen inkoopen. De
ambtenaren die Havelaar in _Lebak_ waren voorafgegaan, hadden niet altijd
goede voorbeelden gegeven. En eindelijk maakte de uitgebreidheid der
_Lebaksche_ familie van den Regent, die geheel ten-zijnen laste leefde,
hem het terugkeeren tot den goeden weg moeielijk.

Zóó zocht Havelaar naar gronden om alle strengheid uittestellen, en
nog-eens en nòg-eens te beproeven wat er kon bereikt worden met
zachtheid.

En hij ging verder nog dan zachtheid. Met een edelmoedigheid die aan de
fouten herinnerde waardoor hij zoo arm gemaakt was, schoot hij den Regent
gedurig op eigen verantwoordelijkheid geld voor, opdat niet behoefte al
te sterk zou dringen tot vergrijp, en hij vergat als gewoonlijk zich zelf
zóó ver dat hij aanbood zich en de zijnen tot het strikt noodige te
bekrimpen, om den Regent ter-hulpe te komen met het weinige dat hij nog
van zijn inkomsten zou kunnen uitsparen.

Indien 't nog noodig schijnen mocht, de zachtmoedigheid te bewijzen
waarmee Havelaar zijn moeielijken plicht vervulde, zou dit bewijs kunnen
gevonden worden in een mondelinge boodschap die hij den kontroleur
opdroeg, toen deze eens naar _Serang_ zou vertrekken: "zeg den resident,
dat hij, hoorende van de misbruiken die hier plaats vinden, niet geloove
dat ik daaromtrent onverschillig ben. Ik maak daarvan niet terstond
officieele melding omdat ik den Regent, met wien ik medelijden heb,
wensch te bewaren voor te groote strengheid, daar ik eerst beproeven wil
hem door zachtheid tot zijn plicht te brengen."[130]

Havelaar bleef dikwijls dagen achtereen uit. Als hij te-huis was, vond men
hem meestal in de kamer die wij op onzen platten grond vinden voorgesteld
door 't zevende vak. Daar zat hij gewoonlijk te schrijven, en ontving de
personen die om gehoor lieten vragen. Hij had die plek gekozen omdat hij
daar in de nabijheid was van zijn Tine die zich gewoonlijk in de kamer
daarnaast ophield. Want zóó innig waren zij verbonden dat Max, ook als hij
bezig was met eenigen arbeid die aandacht en inspanning vorderde,
gedurig behoefte voelde haar te zien of te hooren. Het was dikwijls
koddig hoe hij op-eenmaal tot haar een woord richtte dat in zijn gedachten
over de onderwerpen die hem bezig-hielden opkwam, en hoe snel zij, zonder
te weten wat hij behandelde, den zin van zijn meening wist te vatten, die
hij haar dan ook gewoonlijk niet toelichtte, als sprak het vanzelf dat zij
wel weten zou wat hij bedoelde. Dikwijls ook, als hij ontevreden was over
eigen arbeid of pas ontvangen verdrietig bericht, sprong hij op en zeide
iets onvriendelijks tot haar ... die toch geen schuld had aan zijn
ontevredenheid! Maar dit hoorde zij gaarne omdat het een bewijs te meer
was hoe Max haar verwarde met zichzelf. En nooit ook was er spraak van
berouw over zoodanige schijnbare hardheid, of van vergiffenis aan de
andere zijde. Dit zou hun geweest zijn, als hadde iemand vergeving
gevraagd aan zichzelf, omdat hij in wrevel zich had geslagen voor zijn
eigen hoofd.

Zij kende hem dan ook zoo goed, dat ze juist wist wanneer ze dáár moest
zijn om hem een oogenblik verpoozing te verschaffen ... juist, wanneer hij
behoefte had aan haren raad, en niet minder juist, wanneer ze hem alleen
moest laten.

In die kamer zat Havelaar op zekeren morgen toen de kontroleur bij hem
binnentrad, met een zoo-even ontvangen brief in de hand.

--Dat is een moeielijke zaak, m'nheer Havelaar, zeide hij onder 't
binnentreden. Zeer moeielijk!

Wanneer ik nu zeg dat die brief eenvoudig Havelaars last inhield, om
optehelderen waarom er een verandering was gekomen in de prijzen van
houtwerken en arbeidsloon, zal de lezer vinden dat de kontroleur
Verbrugge al zeer spoedig iets moeielijk vond. Ik haast me dus hierbij te
voegen dat veel anderen evenzeer moeielijkheid zouden gevonden hebben in
't beantwoorden van die eenvoudige vraag.

Voor eenige jaren was er te _Rangkas-Betoeng_ een gevangenis gebouwd. Nu
is 't van algemeene bekendheid dat de beambten in de binnenlanden van
Java de kunst verstaan gebouwen opterichten die duizenden waard zijn,
zonder meer dan even zooveel honderden daarvoor uittegeven. Men verkrijgt
daardoor den roep van bekwaamheid en ijver voor 's lands dienst. Het
verschil tusschen de uitgegeven gelden en de waarde van het daarvoor
verkregene, wordt aangevuld door onbetaalde levering of onbetaalden
arbeid. Sedert eenige jaren bestaan er voorschriften die dit verbieden.
Of ze worden nagekomen, is hier de vraag niet. Evenmin of de Regeering
zelf _wil_ dat ze nagekomen worden met een stiptheid die bezwarend
werken zou op de begrooting van 't bouwdepartement? Het zal hiermede wel
gaan zooals met veel andere voorschriften die er zoo menschlievend
uitzien op 't papier.

Nu moesten er te _Rangkas-Betoeng_ nog veel andere gebouwen worden
opgericht, en de ingenieurs die met het ontwerpen van de plannen daartoe
belast waren, hadden opgaven gevraagd van de plaatselijke prijzen der
arbeidsloonen en materialen. Havelaar had den kontroleur belast met een
nauwkeurig onderzoek hieromtrent, en hem aanbevolen de prijzen optegeven
naar waarheid, zonder terugzicht op wat vroeger geschiedde. Toen
Verbrugge aan dezen last had voldaan, bleek er dat die prijzen niet
overeen kwamen met de opgaven van eenige jaren vroeger. Van dit verschil
nu werd de reden gevraagd, en dit vond Verbrugge zoo moeielijk. Havelaar,
die zeer goed wist wat er achter deze schijnbaar eenvoudige zaak
schuilde, antwoordde dat hij zijn denkbeelden over die moeielijkheid
schriftelijk zou meedeelen, en ik vind onder de voor mij liggende stukken
een afschrift van den brief die 't gevolg schijnt van deze toezegging.

Wanneer de lezer klagen mocht dat ik hem ophoud met een korrespondentie
over de prijzen van houtwerken, waarmee hij schijnbaar niet te maken heeft,
moet ik hem verzoeken niet onopgemerkt te laten dat hier eigenlijk spraak
is van geheel iets anders, _van den toestand namelijk der ambtelijke
Indische huishouding_, en dat de brief dien ik meedeel niet alleen een
straal van licht te meer werpt op 't kunstmatig optimismus waarvan ik
gesproken heb, maar tevens de moeielijkheden schetst, waarmee iemand te
kampen had die zooals Havelaar rechtuit en zonder omzien zijn weg
wilde gaan.

"N° 114                               _Rangkas-Betoeng_, 15 Maart 1856.

_Aan den Kontroleur van Lebak_.

   Toen ik den brief van den Direkteur der Openbare-Werken, van den
   16den Februari l.l., N° 271/354 aan u renvoieerde, heb ik u verzocht
   het daarbij gevraagde, na overleg met den Regent, te beantwoorden met
   in-achtneming van wat ik schreef in mijn missive van 5 dezer N° 97.

   Die missive bevatte eenige algemeene wenken omtrent hetgeen als
   billijk en rechtvaardig te beschouwen is bij 't bepalen der prijzen van
   materialen, door de bevolking te leveren aan, en op last van,
   het Bestuur.

   Bij uwe missive van 8 dezer, N° 6, hebt ge daaraan--en naar ik geloof,
   volgens uw beste weten--voldaan, zoodat ik, vertrouwende op uw lokale
   kennis en die des Regents, die opgaven, zooals ze door u waren
   gesteld, den resident heb aangeboden.

   Daarop volgde eene missive van dien hoofdambtenaar, van 11 dezer,
   N° 326, waarbij inlichting wordt verzocht omtrent de oorzaak van het
   verschil tusschen de door mij opgegeven prijzen, en die welke in 1853
   en 1854 bij het opbouwen eener gevangenis besteed werden?

   Ik stelde natuurlijk dien brief in uwe handen, en gelastte u
   mondeling, alsnu uwe opgave te justificeeren, hetgeen u te minder
   moeielijk moest vallen, daar ge u kondet beroepen op de voorschriften
   u in mijn schrijven van den 5en dezer gegeven, en die we mondeling
   meermalen uitvoerig bespraken.

   Tot hiertoe is alles eenvoudig en geleidelijk.

   Maar gisteren kwaamt ge ten-mijnen-kantore, met den gerenvoieerden
   brief des residents in de hand, en begon te spreken over de
   moeielijkheid der afdoening van het daarin voorkomende. Ik ontwaarde
   bij u wederom zekeren schroom om sommige zaken bij den waren naam te
   noemen, iets waarop ik u reeds meermalen opmerkzaam maakte, onder
   anderen onlangs in tegenwoordigheid van den resident, iets wat ik ter
   bekorting _halfheid_ noem, en waartegen ik u reeds dikwijls
   vriendschappelijk waarschuwde.

   Halfheid leidt tot niets. _Half_-goed is niet goed. _Half_-waar is
   _on_-waar.

   Voor vol traktement, voor vollen rang, na een duidelijken _volledigen_
   eed, doe men zijn vollen plicht.

   Is er soms moed noodig dien te volvoeren, men bezitte dien.

   Ik voor mij zou den moed niet hebben dien moed te missen. Want,
   afgescheiden van de ontevredenheid met zichzelf die een gevolg is van
   plichtverzuim of lauwheid, baart het zoeken naar gemakkelijker
   omwegen, de zucht om altijd en overal botsing te ontgaan, de begeerte
   om te "schipperen" meer zorg, en inderdaad meer gevaar, dan men op
   den rechten weg ontmoeten zal. Gedurende den loop eener zeer
   belangrijke zaak, die thans bij 't Gouvernement in overweging is, en
   waarin gij eigenlijk ambtshalve behoorde betrokken te zijn, heb ik u
   stilzwijgend als het ware neutraal gelaten, en slechts lachend van-tijd
   tot-tijd daarop gezinspeeld.

   Toen, bij-voorbeeld, onlangs uw rapport over de oorzaken van gebrek en
   hongersnood onder de bevolking bij mij was ingekomen, en ik daarop
   schreef: "_dit alles moge de waarheid zijn, het is niet_ al _de waarheid,
   noch de_ voornaamste _waarheid. De hoofdoorzaak zit dieper_" stemde gij
   dit volmondig toe, en ik maakte geen gebruik van mijn _recht_, te eischen
   dat ge dan ook die hoofdwaarheid _noemen_ zoudt.

   Ik had tot mijn inschikkelijkheid vele redenen, en onder anderen deze,
   dat ik 't onbillijk vond op-eenmaal iets van _U_ te vorderen, wat vele
   anderen in uw plaats evenmin zouden presteeren, _U_ te dwingen zoo
   op-eenmaal de routine van achterhoudendheid en menschenvrees vaarwel
   te zeggen, die niet zoozeer _uw_ schuld is als wel die der leiding
   welke u te beurt viel. Ik wilde eindelijk eerst u een voorbeeld geven
   hoeveel eenvoudiger en gemakkelijker het is, zijn plicht _geheel_ te
   doen dan _half_."

   Thans echter, nu ik de eer heb u weder zooveel dagen langer onder mijn
   bevelen te zien, en nadat ik u herhaaldelijk in de gelegenheid stelde,
   principes te leeren kennen die--tenzij ik dwaal--ten-laatste zullen
   zegevieren[131] wenschte ik dat ge die aannaamt, dat gij u de niet
   ontbrekende, maar in onbruik geraakte kracht eigen maakte die er
   noodig schijnt om altijd naar uw beste weten ronduit te zeggen wat er
   te zeggen valt, en dat ge dus geheel-en-al varen liet dien onmannelijken
   schroom om flink voor een zaak uittekomen.

   Ik verwacht dus nu een eenvoudige maar _volledige_ opgave van wat u
   voorkomt de oorzaak te wezen van 't prijsverschil tusschen _nu_ en
   1853 of 1854.

   Ik hoop ernstig dat gij geen enkele zinsnede van dezen brief zult
   opnemen, als geschreven met de bedoeling om u te krenken. Ik vertrouw
   dat ge mij genoeg hebt leeren kennen om te weten dat ik niet meer of
   minder zeg dan ik meen, en bovendien geef ik u nog ten-overvloede de
   verzekering dat mijn opmerkingen eigenlijk minder _U_ betreffen, dan de
   _school_ waarin ge tot Indisch ambtenaar gevormd zijt.

   Deze _circonstance atténuante_ zou echter vervallen wanneer ge,
   langer met mij omgaande en 't Gouvernement onder mijn leiding dienende,
   voortgingt den slender te volgen waartegen ik mij verzet.

   Ge hebt opgemerkt dat ik mij van het "_Uweledelgestrenge_" heb
   ontslagen: 't verveelde mij. Doe het ook, en laat onze "weledelheid"
   en waar 't noodig is onze "gestrengheid" elders en vooral ànders
   blijken, dan uit die vervelende, zinstorende titulatuur.


        _De Adsistent-resident van Lebak_

            MAX HAVELAAR."

Het antwoord op dezen brief bezwaarde sommigen van Havelaars voorgangers,
en bewees dat hij niet zoo onrecht had, toen hij de "_slechte voorbeelden
van vroegeren tijd_" mede opnam onder de redenen die pleiten konden ter
verschooning van den Regent.

Ik ben in 't meedeelen van dezen brief den tijd vooruitgeloopen, om reeds
nu te doen in 't oog vallen, hoe weinig hulp Havelaar van den kontroleur
te verwachten had, zoodra geheel andere, meer belangrijke, zaken zouden
moeten genoemd worden bij den rechten naam, wanneer reeds deze ambtenaar
die zonder twijfel een braaf mensch was, zóó moest worden toegesproken om
de waarheid te zeggen waar het slechts de opgaven der prijzen van hout,
steen, kalk en arbeidsloon gold. Men beseft alzoo dat hij niet alleen te
strijden had met de macht der personen die voordeel genoten van misdrijf,
maar tevens met de beschroomdheid dergenen die--hoezeer dat misdrijf
evenzeer afkeurende als hij--zich niet geroepen of geschikt achtten
daartegen met den vereischten moed optetreden.

Misschien ook zal men na 't lezen van dien brief, eenigszins terugkomen
van de minachting voor de slaafsche onderworpenheid van den Javaan die
in tegenwoordigheid van zijn Hoofd de ingebrachte beschuldiging, hoe
gegrond ook, lafhartig terugtrekt. Want, als men bedenkt dat er zooveel
oorzaak was tot vreeze, zelfs voor den europeschen beambte, die dan toch
geacht kon worden iets minder bloottestaan aan wraak, wat wachtte dan
den armen landbewoner, die in een dorp ver van de hoofdplaats
geheel-en-al in de macht zijner aangeklaagde onderdrukkers verviel? Is
't wonder dat die arme menschen, verschrikt over de gevolgen van hun
stoutheid, die gevolgen zochten te ontwijken of te verzachten door
deemoedige onderwerping?

En 't was niet alleen de kontroleur Verbrugge, die zijn plicht deed met
een schuwheid als voegen zou aan plichtverzuim. Ook de _Djaksa_, 't
Inlandsch Hoofd dat bij den Landraad het ambt van publieke aanklager
vervult, trad liefst 's avends, ongezien en zonder gevolg, in Havelaars
woning. Hij, die diefstal moest tegengaan, dien 't was opgedragen den
sluipenden dief te betrappen, hij sloop, als ware hijzelf de dief die
betrapping vreesde, met zachten tred het huis aan de achterzijde in, na
zich eerst te hebben overtuigd dat geen gezelschap daar was, dat later
hem zou kunnen verraden als schuldig aan plichtsbetrachting.

Was 't wonder dat Havelaars ziel bedroefd was, en dat Tine meer dan ooit
noodig had zijn kamer binnentetreden om hem optebeuren, als ze zag hoe hij
daar zat met de hand onder 't hoofd?

En toch was voor hem 't grootst bezwaar niet gelegen in de
schroomvalligheid van wie hem ter-zijde stonden, noch in de medeplichtige
lafhartigheid van wie zijn hulp hadden ingeroepen. Neen, geheel alleen
des-noods zou hij recht doen, met of zonder hulp van anderen dan, ja,
_tegen_ allen, al ware 't ook tegen henzelf die behoefte hadden aan dat
recht! Want hij wist hoe hij invloed had op het Volk, en hoe--als eenmaal
de arme onderdrukten, opgeroepen om luide en voor 't gerecht te herhalen
wat ze hem 's avends en 's nachts hadden toegefluisterd in eenzaamheid
--hij wist hoe hij de macht had op hun gemoederen te werken, en hoe de
kracht zijner woorden sterker zijn zou dan de angst voor wraak van
Distriktshoofd of Regent. De vrees dat zijn beschermelingen zouden
afvallen van hun eigen zaak weerhield hem dus niet. Maar 't kostte hem
zooveel dien ouden _Adhipatti_ aanteklagen: dàt was de reden van zijn
tweestrijd! Want ook aan den anderen kant mocht hij niet toegeven in dezen
weerzin, daar de geheele bevolking, afgescheiden nog haar goed recht,
evenzeer aanspraak had op medelijden.

Vrees voor eigen leed had geen deel in zijn twijfel. Want al wist hij hoe
ongaarne in 't algemeen de Regeering een Regent ziet aanklagen, en
hoeveel gemakkelijker 't sommigen valt den europeschen beambte broodeloos
te maken dan een Inlandsch Hoofd te straffen, hij had een bijzondere reden
om te gelooven dat er juist op dit oogenblik bij de beoordeeling van
zulke zaak andere grondstellingen dan de gewone zouden voorheerschen.
Het is waar dat hij, ook zonder deze meening, evenzeer zijn plicht zou
gedaan hebben, te liever zelfs als hij 't gevaar voor zich en de zijnen
grooter had geacht dan ooit. We zeiden reeds dat moeielijkheid hem
aantrok, en hoe hij dorstte naar opoffering. Doch hij meende dat de
aanlokkelijkheid van een zelfoffer hier niet bestond, en vreesde--als hij
in 't eind zou moeten overgaan tot ernstigen strijd tegen 't onrecht--zich
te moeten spenen van 't ridderlijk genoegen dien strijd te hebben aangevangen
als de zwakste.

Ja, dit _vreesde_ hij. Hij meende dat er aan 't hoofd van de Regeering een
Gouverneur-generaal stond die zijn bondgenoot wezen zou, en 't was een
eigenaardigheid te meer in zijn karakter, dat deze meening hem van
strenge maatregelen terughield, langer juist dan iets anders hem zou
weerhouden hebben, omdat het hem stuitte het Onrecht aantegrijpen op een
oogenblik dat hij 't Recht voor sterker hield dan gewoonlijk. Ik zeide
immers reeds in de proeve der beschrijving van zijn inborst, dat hij naïf
was bij al zijn scherpte?

Laat ons trachten optehelderen hoe Havelaar tot die meening gekomen was.

       *       *       *       *       *

Zeer weinig europesche lezers kunnen zich een juist denkbeeld vormen van
de hoogte waarop een Gouverneur-generaal staan moet als mensch, om niet
beneden de hoogte zijner bediening te blijven, en 't gelde dan ook niet
als een te streng oordeel wanneer ik de meening aankleef dat zeer
weinigen, geenen misschien, aan zóó zwaren eisch hebben kunnen
beantwoorden. Om nu niet al de hoedanigheden van hoofd en hart te noemen
die daartoe noodig zijn, vestige men slechts 't oog op de duizelingwekkende
hoogte waarop zoo eensklaps de man wordt geplaatst, die--gisteren nog
eenvoudig burger--heden macht heeft over millioenen onderdanen. Hij die
voor weinig tijds nog verscholen was onder zijn omgeving, zonder daarboven
uittesteken in rang of gezag, voelt zich op-eenmaal, onverwachts meestal,
opgeheven boven een menigte, oneindig grooter dan de kleine kring die hem
vroeger toch geheel voor 't oog verborg, en ik geloof dat ik niet ten-
onrechte de hoogte duizelingwekkend noemde, die inderdaad herinnert aan
de duizeling van iemand die onverwachts een afgrond voor zich ziet, of aan
de blindheid die ons treft wanneer we met snelheid worden overgebracht van
diepe duisternis in scherp licht. Tegen zulke overgangen zijn de zenuwen van
gezicht of hersenen niet bestand, ook al waren zij overigens van buitengewone
sterkte.

Indien alzoo reeds in zichzelf de benoeming tot Gouverneur-generaal
veelal de oorzaken van bederf meedraagt, ook van denzulken die
uitstekend was in verstand en gemoed, wat is er dan te verwachten van
personen die reeds vóór die benoeming leden aan veel gebreken? En al
stellen we voor een oogenblik dat de Koning altijd goed is voorgelicht,
als hij zijn hoogen naam teekent onder de akte waarin hij zegt overtuigd te
wezen van de "_goede trouw, den ijver en de bekwaamheden_" des benoemden
Stedehouders, al nemen wij aan dat de nieuwe Onderkoning ijverig, trouw en
bekwaam is, dan nog blijft het de vraag of die ijver, en vooral of die
_bekwaamheid_, bij hem bestaat in eene _maat_, hoog genoeg verheven boven
_middelmatigheid_, om aan de eischen van zijn roeping te voldoen.

Want de vraag kan niet zijn of de man die te 's Gravenhage voor 't eerst
als Gouverneur-generaal het kabinet des Konings verlaat, op dàt
oogenblik de bekwaamheid bezit die noodig zal wezen voor zijn nieuw ambt
... dit is _onmogelijk_! Met de betuiging van vertrouwen op zijn
bekwaamheid kan slechts de meening bedoeld zijn dat hij in een geheel
nieuwen werkkring, op een gegeven oogenblik, bij ingeving als 't ware,
weten zal wat hij te 's Gravenhage niet kan geleerd hebben. Met andere
woorden: dat hij een genie is, een genie dat op eenmaal kennen moet en
kunnen, wat het kende noch kon. Zulke genien zijn zeldzaam, zelfs onder
personen die in gunste staan bij koningen.[132]

Daar ik van genien spreek, gevoelt men dat ik wil over slaan wat er zou
te zeggen vallen van zoo menigen Landvoogd. Ook zou 't me stuiten in mijn
boek bladzijden intevoegen die 't ernstig doel van dit werk zouden
blootstellen aan de verdenking van jacht op schandaal. Ik ga dus nu de
bijzonderheden die bepaalde personen zouden raken voorbij maar als
_algemeene_ ziektegeschiedenis van de Gouverneurs-generaal, meen ik te
mogen opgeven: _eerste stadium_. Duizeling. Wierook-dronkenschap.
Eigenwaan. Onmatig zelfvertrouwen. Minachting van anderen, vooral van
"oudgasten." _Tweede stadium_. Afmatting. Vrees. Moedeloosheid. Neiging
tot slaap en rust. Bovenmatig vertrouwen op den Raad van Indie.
Afhankelijkheid van de Algemeene Sekretarie. Heimwee naar een hollandsche
buitenplaats.

Tusschen deze beide stadien in, en als overgang--misschien zelfs als
oorzaak van dien overgang--liggen dijssenterische buikaandoeningen.

Ik vertrouw dat velen in Indie me dankbaar zullen wezen voor deze
diagnose. Ze is nuttig toetepassen, want men kan voor zeker houden dat
de zieke, die door overspanning in de eerste periode stikken zou aan een
mug, later--na de buikziekte!--zonder bezwaar kemels zal verdragen. Of,
om duidelijker te spreken, dat een beambte die "_geschenken aanneemt,
niet met het doel zich te verrijken_"--bij-voorbeeld een bos _pisang_
ter-waarde van eenige duiten--met smaad en schande zal worden weggejaagd
in de _eerste_ periode der ziekte, maar dat iemand die 't geduld heeft
het _laatste_ tijdperk aftewachten, zeer gerust en zonder eenige vrees
voor straf, zich zal kunnen meester maken van den tuin waar de _pisang_
groeide, met de tuinen die daarnaast liggen er bij ... van de huizen die
in den omtrek staan ... van wat er in die huizen is ... en van nog
een-en-ander meer, _ad libitum_.[133]

Ieder doe met deze pathologisch-wijsgeerige opmerking zijn voordeel, en
houde mijn raad geheim, ter voorkoming van te groote mededinging.

Vervloekt, dat verontwaardiging en droefheid zoo vaak zich moeten
kleeden in 't lappenpak van de satire! Vervloekt, dat een traan, om
begrepen te worden, moet verzeld gaan van gegrijns! Of is 't de schuld
mijner onbedrevenheid, dat ik geen woorden vind om de diepte te peilen
van de wonde die er kankert aan ons staatsbestuur, zonder mijn stijl te
zoeken bij _Figaro_ of _Polichinel_?

Stijl ... ja! Daar liggen stukken voor mij, waarin stijl is Stijl die
aantoonde dat er een _mensch_ in de buurt was, een _mensch_ wien het de
moeite waard geweest ware, de hand te reiken! En wat heeft die stijl den
armen Havelaar gebaat? _Hij_ vertaalde zijn tranen niet in gegrijns, _hij_
spotte niet, _hij_ zocht niet te treffen door bontheid van kleur of door
de grappen van den uitroeper voor de kermistent ... wat heeft het hem
gebaat?

Kon ik schrijven zooals hij, ik zou ànders schrijven dan hij.

Stijl? Hebt ge gehoord hoe hij sprak tot de Hoofden? Wat heeft het hem
gebaat?

Kon ik spreken zooals hij, ik zou ànders spreken dan hij.

Weg met gemoedelijke taal, weg met zachtheid, rondborstigheid,
duidelijkheid, eenvoud, gevoel! Weg met al wat herinnert aan Horatius'
_justum ac tenacem_! Trompetten hier, en scherp gekletter van
bekkenslag, en gesis van vuurpijlen, en gekras van valsche snaren, en
hier-en-daar een waar woord, dat het mee insluipe als verboden waar,
onder bedekking van zooveel getrommel en zooveel gefluit?

Stijl? _Hij_ had stijl! Hij had te veel ziel om zijn gedachten te verdrinken
in de "ik heb de eers" en de "edelgestrengheden" en de "eerbiedig-in-
overweging-gevingen" die den wellust uitmaken van de kleine wereld waarin
hij zich bewoog. Als hij schreef, doordrong u iets bij 't lezen, dat u
begrijpen deed hoe er wolken dreven bij dat onweder, en dat ge niet het
gerammel hoorde van een blikken tooneeldonder. Als hij vuur sloeg uit zijn
denkbeelden, voelde men de hitte van dat vuur, tenzij men geboren kommies
was, of Gouverneur-generaal, of schrijver van 't walgelijkst verslag over
"rustige rust." En wat heeft het hem gebaat?

Als ik dus wil worden gehoord--en verstaan vooral!--moet ik ànders
schrijven dan hij. Maar _hoe_ dan?

Zie, lezer, ik zoek naar 't antwoord op dat _hoe_? en daarom heeft mijn
boek een zoo bont aanzien. Het is een staalkaart: bepaal uw keuze. Later
zal ik u geel of blauw of rood geven naar uwen wensch.

Havelaar had de Gouverneurs-ziekte reeds zoo dikwijls waargenomen bij zoo
véél lijders--en vaak _in animâ vili_, want er zijn analogische residents-,
kontroleurs- en surnumerairsziekten, die tot de eerste in verhouding staan
als mazelen tot pokken, en eindelijk: hijzelf had aan die ziekte geleden!
--reeds zóó dikwijls had hij dat alles waargenomen, dat hij de verschijnselen
daarvan vrij-wel kende. Hij had den tegenwoordigen Gouverneur-generaal in
't begin van de ongesteldheid minder duizelig gevonden dan de meeste
anderen, en hij besloot hieruit dat ook de verdere loop der ziekte een
andere richting nemen zou.

Het was om deze reden dat hij vreesde de sterkste te zullen zijn, wanneer
hij in 't eind zou moeten optreden als verdediger van het goed recht der
inwoners van _Lebak_.




ZESTIENDE HOOFDSTUK


Havelaar ontving een brief van den Regent van _Tjanjor_, waarin deze hem
meedeelde dat hij een bezoek wenschte te brengen aan zijn oom, den
_Adhipatti_ van _Lebak_. Deze tijding was hem zeer onaangenaam. Hij wist
hoe de Hoofden in de _Preanger Regentschappen_ gewoon waren een groote
weelde ten-toon te spreiden, en hoe de _Tjanjorsche Tommongong_ zulk een
reis niet zou doen zonder een gevolg van vele honderden die allen met
hun paarden moesten geherbergd en gevoed worden. Gaarne alzoo had hij dit
bezoek verhinderd, doch hij peinsde vruchteloos op middelen die 't konden
voorkomen zonder den Regent van _Rangkas-Betoeng_ te kwetsen, daar deze
zeer trotsch was en zich diep beleedigd zou gevoeld hebben wanneer men
zijn betrekkelijke armoede had opgegeven als beweegreden om hem niet te
bezoeken. En wanneer dit bezoek _niet_ te ontwijken was, zou 't onmisbaar
aanleiding geven tot verzwaring van den druk waaronder de bevolking
gebukt ging.

Het is te betwijfelen of Havelaars toespraak een blijvenden indruk op de
Hoofden gemaakt had. Bij velen was dit zeker niet het geval, waarop
hijzelf dan ook niet gerekend had. Doch even zeker is 't, dat er een roep
was opgegaan in de dorpen, dat de _toewan_ die gezag had te
_Rangkas-Betoeng_, recht wilde doen, en al hadden dus zijn woorden de
kracht gemist om terugtehouden van misdaad, ze hadden toch aan de
slachtoffers daarvan den moed gegeven zich te beklagen, al geschiedde
dit dan ook slechts schoorvoetend en in 't geheim.

Ze kropen 's avends door den ravijn, en als Tine in haar kamer zat, werd
ze meermalen opgeschrikt door onverwacht geruisch, en ze zag door 't
open venster donkere gedaanten die voorbij slopen met schuwen tred.
Weldra schrikte ze niet meer, want ze wist wat het beduidde als die
gestalten zoo spookachtig om 't huis waarden en bescherming zochten bij
haren Max! Dan wenkte zij dezen, en hij stond op om de klagers tot zich te
roepen. De meesten kwamen uit het distrikt _Parang-Koedjang_, waar des
Regents schoonzoon Hoofd was, en hoewel dat Hoofd gewis niet verzuimde
zijn aandeel van 't afgeperste te nemen, was het toch voor niemand een
geheim dat hij meestal roofde uit naam en ten-behoeve van den Regent. Het
was aandoenlijk hoe die arme lieden op Havelaars ridderlijkheid
vertrouwden en overtuigd waren dat hij hen niet roepen zou om den
volgenden dag in 't openbaar te herhalen wat ze des nachts of den
vorigen avend in zijn kamer gezegd hadden. Dit toch ware mishandeling
geweest voor allen, en voor velen de dood! Havelaar teekende aan wat ze
zeiden, en daarna gelastte hij de klagers naar hun dorp terugtekeeren. Hij
beloofde dat er recht zou geschieden, mits zij zich niet verzetten, en
niet uitweken zooals 't voornemen was van de meesten. Meestal was hij
kort daarna op de plaats waar 't onrecht geschiedde, ja, vaak was hij
reeds daar geweest en had--gewoonlijk des-nachts--de zaak onderzocht,
voor nog de klager zelf in zijn woonstede was teruggekeerd. Zoo bezocht
hij in die uitgestrekte afdeeling, dorpen die twintig uren verwijderd
waren van _Rangkas-Betoeng_, zonder dat noch de Regent noch zelfs de
kontroleur Verbrugge wisten dat hij afwezig was van de hoofdplaats. Zijn
bedoeling hiermede was, 't gevaar der wraak van de klagers aftewenden en
tevens den Regent de schaamte te besparen van een openlijk onderzoek dat
gewis onder hèm niet als vroeger met een intrekking van de klacht zou
afgeloopen zijn. Zoo hoopte hij nog altijd dat de Hoofden zouden
terugkeeren van den gevaarlijken weg dien zij reeds zoolang betraden, en
hij zou in dat geval zich vergenoegd hebben met het vorderen van
schadeloosstelling aan de beroofden ... voor-zoo-ver 't vergoeden der
geleden schade mogelijk wezen zou.

Maar telkens nadat hij op-nieuw met den Regent had gesproken, deed hij de
overtuiging op dat de beloften van beterschap ijdel waren, en hij was
bitter bedroefd over 't mislukken van zijn pogingen.

We zullen hem nu eenigen tijd aan die droefheid en zijn moeielijken arbeid
overlaten, om den lezer de geschiedenis te verhalen van den Javaan
_Saïdjah_ in de dessah _Badoer_. Ik kies de namen van dat dorp en dien
Javaan uit de aanteekeningen van Havelaar.[134] Er zal daarin spraak zijn
van afspersing en roof, en wanneer men--wat de hoofdstrekking aangaat
--bewijskracht mocht willen ontzeggen aan een verdichtsel, geef ik de
verzekering dat ik in-staat ben de namen optegeven van _twee-en-dertig
personen_ in het distrikt _Parang-Koedjang_ alleen, aan welke in één
maand tijds _zes-en-dertig buffels_ zijn afgenomen ten-behoeve van den
Regent. Of, juister nog, dat ik de namen kan noemen van de twee-en-dertig
personen uit dat distrikt, die zich in één maand _hebben durven beklagen_,
en wier klacht door Havelaar _onderzocht en gegrond bevonden is_.

Er zijn _vijf_ zoodanige distrikten in de afdeeling _Lebak_ ...

Wanneer men nu verkiest aantenemen dat het getal geroofde buffels minder
hoog was in de streken die niet de eer hadden bestuurd te worden door
een schoonzoon van den _Adhipatti_, wil ik dit wel toegeven, hoezeer het
de vraag blijft of niet de onbeschaamdheid van andere Hoofden op even
vaste gronden rustte als hooge verwantschap? Het distriktshoofd,
bij-voorbeeld, van _Tjilang-kahan_ aan de Zuidkust kon, bij-gebreke van
een gevreesden schoonvader, steunen op de moeielijkheid van 't inbrengen
eener klacht, voor arme lieden die _veertig_ tot _zestig_ palen hadden
afteleggen voor zij 's avends zich konden verbergen in den ravijn naast
Havelaars huis. En als men hierbij acht geeft op de velen die op weg
gingen om nooit dat huis te bereiken ... op de velen die niet eenmaal
vertrokken uit hun dorp, afgeschrikt als ze waren door eigen
ondervinding of door 't aanschouwen van het lot dat anderen klagers te
beurt viel, dan geloof ik dat men onrecht hebben zou in de meening dat
de vermenigvuldiging met _vijf_ van 't getal gestolen buffels uit één
distrikt, een te hoogen maatstaf opleverde voor wie naar de statistiek
vraagt van 't getal runderen dat elke maand geroofd werd in _vijf_
distrikten, om te voorzien in de behoeften der hofhouding des Regents
van _Lebak_.

En 't waren niet buffels alleen die gestolen werden, noch zelfs was
buffelroof 't voornaamste. Er is--in Indie vooral, waar nog altijd
_heeredienst_ wettelijk bestaat--een geringer maat van onbeschaamdheid
noodig om de bevolking onwettig opteroepen tot onbetaald werk, dan er
vereischt wordt tot het wegnemen van eigendom. Het is gemakkelijker de
bevolking diets te maken dat de Regeering behoefte heeft aan haren
arbeid zonder dien te willen betalen, dan dat ze haar buffels eischen
zou om-niet. En al _durfde_ de vreesachtige Javaan nasporen of de
zoogenaamde _heeredienst_ dien men van hem vordert, overeenstemt met de
bepalingen daaromtrent, dan nog zou hem dit onmogelijk wezen daar de een
niet weet van den ander, en hij dus niet berekenen kan of 't vastgesteld
getal personen tien-ja vijftigvoud overschreden is? Waar dus 't meer
gevaarlijke, het lichter te ontdekken feit wordt uitgevoerd met zulke
stoutheid, wat is er dan te denken van de misbruiken die gemakkelijker
zijn aantewenden en minder gevaar loopen van ontdekking?[135]

Ik zeide, te zullen overgaan tot de geschiedenis van den Javaan
_Saïdjah_. Vooraf echter ben ik genoodzaakt tot een der afwijkingen die
zoo moeielijk kunnen vermeden worden bij 't beschrijven van toestanden
welke den lezer geheel vreemd zijn. Ik zal tevens daaruit aanleiding
nemen tot het wijzen op een der beletselen die 't juist beoordeelen van
indische zaken aan niet-indische personen zoo bijzonder moeielijk maken.

Herhaaldelijk heb ik van Javanen gesproken, en hoe natuurlijk dit den
europeschen lezer moge toeschijnen, toch zal deze benaming als een fout
hebben geklonken in de ooren van wien op Java bekend is. De westelijke
residentien _Bantam, Batavia, Preanger, Krawang_, en een gedeelte van
_Cheribon_--tezamen genomen: _Soendahlanden_ genaamd--worden geacht niet
tot eigenlijk Java te behooren, en om nu niet van de over zee gekomen
vreemdelingen in die gewesten te spreken, de oorspronkelijke bevolking is
inderdaad een geheel andere dan op midden-Java en in den zoogenaamden
Oosthoek. Kleeding, volksaard en taal zijn zoo geheel anders dan meer
oostwaarts, dat de _Soendanees_ of _Orang Goenoeng_[136] van den
eigenlijk gezegden Javaan meer verschilt dan een Engelschman van den
Hollander. Dusdanige verschillen geven dikwijls aanleiding tot
oneenigheid in 't oordeel over indische zaken. Immers wanneer men nagaat
dat Java alleen reeds zoo scherp is afgedeeld in twee ongelijksoortige
deelen, zonder nog te letten op de vele onderdeelen van die splitsing,
kan men berekenen hoe groot het onderscheid moet wezen tusschen
volkstammen die verder van elkander wonen en zelfs door de zee
gescheiden zijn. Wie nederlandsch Indie alleen kent van Java, kan zich
evenmin een juist denkbeeld vormen van den _Maleier_, den _Amboinees_,
den _Battah_, den _Alfoer_, den _Timorees_, den _Dajak_, den _Boegie_,
of den _Makassaar_, alsof hij nooit Europa verlaten had, en 't is voor
iemand die in de gelegenheid was 't onderscheid tusschen deze volkeren
waartenemen, dikwijls vermakelijk om de gesprekken aantehooren--grappig en
bedroevend tevens, de redevoeringen te lezen!--van personen die hun
kennis der indische zaken opdeden te _Batavia_ of te _Buitenzorg_.
Meermalen heb ik me verwonderd over den moed waarmee, bij-voorbeeld een
gewezen Gouverneur-generaal, in de Kamer der Volksvertegenwoordiging,
gewicht tracht bijtezetten aan zijn woorden door voorgewende aanspraak op
plaatselijke kennis en ondervinding. Ik stel hoogen prijs op wetenschap
die door ernstige studie in 't boekvertrek verkregen is, en vaak stond
ik verbaasd over de uitgebreidheid der kennis van indische zaken, die
sommigen toonen te bezitten zonder ooit indischen grond betreden te
hebben. Zoodra nu een gewezen Gouverneur-generaal blijken geeft zich
zulke kennis te hebben eigen gemaakt op _die_ wijze, behoort men voor hem
den eerbied te gevoelen die 't rechtmatig loon is van veeljarigen
nauwgezetten vruchtbaren arbeid. Grooter nog zij die eerbied voor hem dan
voor den geleerde die minder moeielijkheden te overwinnen had omdat hij,
op verren afstand _zonder_ aanschouwing, minder gevaar liep te vervallen
in de dwalingen die 't gevolg zijn eener _gebrekkige_ aanschouwing zooals
onmisbaar ten-deel viel aan den gewezen Gouverneur-generaal.

Ik zeide dat ik verwonderd was over den moed dien sommigen bij de
behandeling van indische zaken ten-toon spreiden. Zij weten immers dat
hun woorden ook door anderen worden gehoord, dan wie meenen mochten dat
het genoeg is een paar jaren te _Buitenzorg_ te hebben doorgebracht om
Indie te kennen. Het moet hun toch bekend zijn dat die woorden ook
gelezen worden door de personen die in Indie zelf getuigen waren van hun
onbedrevenheid, en die evenzeer als ik verbaasd staan over de stoutheid
waarmee iemand die nog zoo kort geleden vergeefs trachtte zijn
onbekwaamheid wegtesteken onder den hoogen rang dien hem de Koning gaf,
nu zoo op-eenmaal spreekt alsof hij werkelijk kennis droeg van de zaken
die hij behandelt.

Telkens hoort men dan ook klachten over onbevoegde inmenging. Telkens
wordt deze of gene richting in de koloniale staatkunde bestreden door
't loochenen der bevoegdheid van hem die zulke richting vertegenwoordigt,
en misschien ware het niet onbelangrijk een gezet onderzoek intestellen
naar de eigenschappen die iemand bevoegd maken om ... bevoegdheid te
beoordeelen. Meestal wordt een belangrijke vraag getoetst, niet aan de
zaak waarover ze handelt, maar aan de waarde welke men toekent aan de
meening van den man die daarover 't woord voert, en daar dit meestal de
persoon is die doorgaat voor een _Specialiteit_, bij-voorkeur iemand "die
in Indie een zoo gewichtige betrekking heeft bekleed" volgt hieruit dat
de slotsom eener stemming meestal de kleur draagt van de dwalingen die
nu eenmaal schijnen te kleven aan "die gewichtige betrekkingen." Indien
dit reeds geldt waar de invloed van zoodanige specialiteit slechts wordt
uitgeoefend door een lid der Volksvertegenwoordiging, hoe groot wordt
dan niet de voorbeschikking tot verkeerd oordeelen, als zulke invloed
gepaard gaat met het vertrouwen des Konings die zich dwingen liet zulk
een specialiteit aan 't hoofd van zijn Ministerie van Kolonien te plaatsen.

Het is een eigenaardig verschijnsel--wellicht voortspruitende uit een
soort van traagheid die de moeite van 't zelf oordeelen schuwt--hoe
licht men vertrouwen schenkt aan personen die zich den schijn weten te
geven van meerder kennis, zoodra slechts die kennis kan geput wezen uit
bronnen die niet voor ieder toegankelijk zijn. De oorzaak ligt misschien
hierin, dat de eigenliefde minder gekwetst wordt door 't erkennen van
zoodanig overwicht, dan 't geval wezen zou wanneer men van dezelfde
hulpmiddelen had kunnen gebruik maken, waardoor iets als wedijver
ontstaan zou. Het valt den Volksvertegenwoordiger gemakkelijk zijn
gevoelen optegeven, zoodra 't bestreden wordt door iemand die geacht kan
worden een juister oordeel te vellen dan het zijne, wanneer slechts zulke
veronderstelde meerdere juistheid niet behoeft te worden toegeschreven
aan persoonlijke meerderheid--waarvan de erkenning moeielijker vallen
zou--doch alleen aan de bijzondere omstandigheden waarin zoodanige
tegenstander verkeerd heeft.

En zonder te spreken van hen "die zulke _hooge betrekkingen_ in Indie
vervulden" het is inderdaad vreemd hoe men meermalen waarde toekent aan
de meening van personen die volstrekt niets bezitten wat die toekenning
rechtvaardigt dan de "herinnering aan een zóóveeljarig verblijf in die
gewesten." Dit is te meer zonderling omdat zij die gewicht hechten aan
dusdanigen bewijsgrond, toch niet gereedelijk alles zouden aannemen wat
hun bij-voorbeeld zou gezegd worden over de huishouding des nederlandschen
staats, door ieder die aantoonde dat hij veertig of vijftig jaren in
Nederland gewoond had. Er zijn personen die bijna even zooveel tijd in
Nederlandsch-Indie doorbrachten, zonder ooit in aanraking gekomen te zijn,
noch met de bevolking, noch met inlandsche Hoofden, en 't is bedroevend,
dat de Raad van Indie zeer dikwijls geheel of grootendeels uit zoodanige
personen is samengesteld, ja dat men zelfs middel heeft gevonden, den
Koning benoemingen te laten teekenen tot Gouverneur-generaal, van iemand
die tot _deze_ soort van specialiteiten behoorde.[137]

Toen ik zeide dat de veronderstelde bekwaamheid van een nieuwbenoemden
Gouverneur-generaal moest geacht worden de meening intesluiten dat men
hem voor een genie hield, was mijn bedoeling geenszins het benoemen van
genien aanteprijzen. Buiten het bezwaar toch dat er liggen zou in 't
gedurig onvervuld laten van een zoo gewichtige betrekking, pleit nog een
andere reden hiertegen. Een genie zou niet kunnen werken onder het
Ministerie van Kolonien, en dus als Gouverneur-generaal onbruikbaar
wezen ... zooals genien wel meer zijn.

Het ware misschien te wenschen dat de door mij in den vorm eener
ziektegeschiedenis opgegeven hoofdfeilen de aandacht trokken dergenen
die tot de keuze van een nieuwen Landvoogd geroepen zijn. Op den
voorgrond stellende dat al de personen die daarvoor worden in aanmerking
gebracht, rechtschapen zijn, en in 't bezit van een bevattingsvermogen
dat hen eenigermate zal in-staat stellen te leeren wat ze zullen moeten
weten, houd ik 't voor hoofdzaak dat men met eenig gegrond vertrouwen
van hen de vermijding kunne verwachten van die aanmatigende betweterij in
't begin, en vooral van die apathische slaperigheid in de laatste jaren
van hun bestuur. Ik heb er reeds op gewezen dat Havelaar in zijn
moeielijken plicht meende te kunnen steunen op de hulp van den
Gouverneur-generaal, en ik voegde er bij "dat deze meening naïef was."
Die Gouverneur-generaal wachtte zijn opvolger: de rust in Nederland
was nabij!

We zullen zien wat deze neiging tot slaap berokkend heeft aan de
_Lebaksche_ Afdeeling, aan Havelaar, en aan den Javaan _Saïdjah_, tot
wiens eentonige geschiedenis--één onder zeer velen!--ik thans overga.

Ja, eentonig zal ze wezen! Eentonig als 't verhaal van de werkzaamheid
der mier die haar bijdrage tot den wintervoorraad moet opslepen tegen den
aardkluit--voor haar een berg--die er ligt op den weg naar de
voorraadschuur. Telkens valt ze terug met haar vracht, om telkens weer
te beproeven of ze eindelijk vasten voet zou kunnen zetten op dat
steentje daar-boven ... op de rots die den berg kroont. Maar tusschen
haar en dien top is een afgrond die moet worden omgetrokken ... een
diepte die duizend mieren niet vullen zouden. Daartoe moet zij, die
nauwlijks kracht heeft haar last voortteslepen op gelijken grond--een last
vele malen zwaarder dan eigen lijf--dien omhoog heffen, en zich overeind
houden op een bewegelijke plek. Ze moet het evenwicht bewaren als ze zich
opricht met haar vracht tusschen de voorpooten. Ze moet die omslingeren
in schuinsche richting naar-boven, om ze te doen neerkomen op de punt
die uitsteekt aan den rotswand. Ze wankelt, waggelt, schrikt, bezwijkt
... tracht zich te houden aan den half ontwortelden boomstam die met zijn
kruin naar de diepte wijst--een grasspriet!--ze mist het steunpunt dat ze
zoekt: de boom slingert terug--de grasspriet wijkt onder haren tred--ach,
de tobster valt in de diepte met haar vracht. Dan is zij een oogenblik
stil, wel een sekonde ... dat lang is in het leven van een mier. Zou ze
verdoofd wezen van pijn door haar val? Of geeft ze toe in wat droefheid
dat zooveel inspanning ijdel was? Maar ze verliest den moed niet. Weder
grijpt ze haren last, en weder sleept zij dien naar-boven, om straks
nògeens, en nògeens, neertevallen in de diepte.

Zóó eentonig is mijn verhaal. Maar ik zal niet spreken van mieren, welker
vreugde of leed door de grofheid onzer zintuigen aan onze waarneming
ontsnapt. Ik zal verhalen van menschen, van wezens die gelijke beweging
hebben als wij. 't Is waar, wie aandoening schuwt en vermoeiend
mede-lijden ontgaan wil, zal zeggen dat die menschen geel zijn, of
bruin--velen noemen ze zwart--en voor dezulken is 't verschil van kleur
beweegreden genoeg om hun oog aftekeeren van die ellende, of ten-minste
àls zij er op neerzien, daarop neertezien zonder aandoening.

Mijn vertelling is dus alleen gericht aan hen die in-staat zijn tot het
moeielijk geloof dat er harten kloppen onder die donkere opperhuid, en
dat, wie gezegend is met blankheid en de daarmee samengaande beschaving,
edelmoedigheid, handels- en Godskennis, deugd ... zijn blanke
hoedanigheden zou kunnen aanwenden op àndere wijze dan tot nog toe
ondervonden werd door wie minder gezegend zijn in huidskleur en
zielevoortreffelijkheid.

Mijn vertrouwen op medegevoel met de Javanen gaat echter niet zóó ver,
dat ik bij de beschrijving hoe men den laatsten buffel rooft uit den
_kendang_[138] bij-dag, zonder schroom, onder bescherming van 't
nederlandsch gezag ... als ik 't weggevoerd rund laat volgen door den
eigenaar en zijn schreiende kinderen ... als ik hem laat neerzitten op
den trap van 't huis des roovers, sprakeloos en wezenloos en verzonken
in smart ... als ik hem van daar laat wegjagen met hoon en smaad, met
bedreiging van rottingslag en blokgevangenis ... zie, ik eisch
niet--noch verwacht, o Nederlanders!--dat ge daardoor zult aangegrepen
zijn in gelijke maat als wanneer ik u het lot schetste van een boer wien
men zijn koe ontnam. Ik vraag geen traan bij de tranen die er vloeien op
zoo donkere gezichten, noch edelen toorn als ik zal spreken van de
vertwijfeling der beroofden. Evenmin verwacht ik dat ge zult opstaan, en
met mijn boek in de hand tot den Koning gaan, en zeggen: "zie, o Koning,
dat geschiedt in _uw_ Rijk, in uw schoon rijk van Insulinde!"

Neen, neen, neen, dat alles verwacht ik niet! Te veel leeds in de
nabijheid maakt zich meester van uw gevoel, om u zóó veel gevoels
overtelaten voor wat zoo ver is! Worden niet al uw zenuwen in spanning
gehouden door de akeligheid der keus van een nieuw Kamerlid? Dobbert
niet uw verscheurde ziel tusschen de wereldberoemde verdiensten van
Nietigheid A en Onbeduidendheid B? En hebt ge niet uw dure tranen noodig
voor ernstiger zaken dan ... maar wat hoef ik méér te zeggen! Was er
niet gister slapte op de beurs, en dreigde niet ietwat overvoer de
koffimarkt met daling?

       *       *       *       *       *

"Schrijf toch zulke zinnelooze dingen niet aan je papa, Stern!" heb ik
gezegd, en misschien zei ik 't wat driftig, want ik kan geen onwaarheid
lijden, dit is altijd een vast principe van me geweest. Ik heb dien avend
terstond aan den ouden Stern geschreven dat hij haast moest maken met zijn
orders, en vooral zich in-acht nemen tegen valsche berichten, want de
koffi staat heel goed.

De lezer gevoelt wat ik bij 't aanhooren van die laatste hoofdstukken
weer heb uitgestaan. Ik heb in de kinderkamer een solitairspelletje
gevonden, en dàt neem ik voortaan mee naar den krans. Had ik niet gelijk,
toen ik zei dat die Sjaalman allen had gek gemaakt met zijn pak? Zou men
in al dat geschrijf van Stern--en Frits doet ook mee, dit is
zeker!--jongelieden herkennen, die opgebracht worden in een deftig huis?
Wat zijn dat voor malle uitvallen tegen een ziekte, die zich openbaart in
't verlangen naar een buitenplaats? Is dat op mij gemunt? Mag ik niet
naar Driebergen gaan, als Frits makelaar is? En wie spreekt van
buikaandoeningen, in gezelschap van vrouwen en meisjes? Het is een vast
principe van me, altijd bedaard te blijven--want ik houd dit voor nuttig
in de zaken--maar ik moet erkennen, dat het me dikwijls veel moeite
kostte, bij 't aanhooren van al de gekheid die Stern voorleest. Wat wil
hij toch? Wat moet het eind zijn? Wanneer komt er nu eindelijk iets
degelijks? Wat gaat het mij aan, of die Havelaar zijn tuin schoon houdt,
en of de menschen voor of achter bij hem binnenkomen? Bij Busselinck en
Waterman moet men door een nauw gangetje, naast een oliepakhuis, waar
't altijd heel vuil is. En dan dat gemaal over die buffels! Wat hoeven ze
buffels te hebben, die zwarten? Ik heb nog nooit een buffel gehad, en
toch ben ik tevreden. Er zijn menschen die altijd klagen. En wat dat
schimpen op gedwongen arbeid aangaat, men ziet wel dat hij de preek van
dominee Wawelaar niet gehoord heeft, anders zou hij weten hoe nuttig dat
werken is voor de uitbreiding van 't Godsrijk. 't Is waar, hij is
luthersch.

O, zeker, als ik had kunnen gissen _hoe_ hij 't boek schrijven zou, dat
zoo gewichtig worden moet voor alle makelaars in koffi--en anderen--had
ik 't liever zelf gedaan. Maar hij heeft een steun in de Rosemeijers, die
in suiker doen, en dit maakt hem zoo boud. Ik heb ronduit gezegd--want
ik ben oprecht in die dingen--dat wij de geschiedenis van dien _Saïdjah_
wel kunnen missen, maar daar begon op-eens Louise Rosemeijer tegen mij
optestaan. Het schijnt dat Stern haar gezegd heeft dat er van liefde zou
inkomen, en daar zijn zulke meisjes dol op. Ik zou me echter hierdoor
niet hebben laten afschrikken, als maar niet de Rosemeijers me gezegd
hadden, gaarne kennis te willen aanknoopen met Sterns vader. Dit is
natuurlijk om door den vader te komen tot den oom, die in suiker doet.
Als ik nu te sterk partij trek voor 't gezond verstand tegen den jongen
Stern, laad ik den schijn op mij, alsof ik hen van hem wil aftrekken, en
dit is volstrekt het geval niet, want ze doen in suiker.

Ik begrijp volstrekt Sterns bedoeling niet met zijn geschrijf. Er zijn altijd
ontevreden menschen, en staat het hem nu fraai, hij die zooveel goeds
geniet in Holland--van de week nog heeft mijn vrouw kamillenthee voor hem
gezet--om te schimpen op de Regeering? Wil hij daarmee de algemeene
ontevredenheid aanvuren? Wil _hij_ Gouverneur-generaal worden? Hij is er
verwaand genoeg toe ... om het te _willen_, meen ik. Ik vroeg hem dit
eergister, en zei er ronduit bij, dat zijn hollandsch nog zoo gebrekkig
was. "O, dit is geen bezwaar, antwoordde hij. Er schijnt maar zelden een
Gouverneur-generaal daarheen gezonden te worden, die de taal van 't land
verstaat." Wat moet ik nu doen met zoo'n wijsneus? Hij heeft niet den
minsten eerbied voor mijn ondervinding. Toen ik hem van de week zei dat
ik reeds zeventien jaar makelaar was, en al twintig jaar de beurs
bezocht, haalde hij Busselinck & Waterman aan, die al achttien jaar
makelaars zijn, en, zeide hij "die hebben dus één jaar ondervinding meer."
Zoo ving hij me, want ik moet erkennen, omdat ik van de waarheid houd,
dat Busselinck & Waterman weinig van de zaken weten, en dat het
knoeiers zijn.

Marie is ook in de war. Verbeeld u, dat ze van de week--het was haar
beurt van voorlezen aan 't ontbijt, en we waren aan de geschiedenis van
Loth--op eens stilhield en niet verder lezen wilde. Mijn vrouw, die
evenzeer als ik op godsdienst gesteld is, trachtte haar met zachtheid
tot gehoorzaamheid overtehalen, omdat het toch voor een zedig meisje
niet past, zoo hoofdig te wezen. Alles vergeefs! Toen moest ik als vader
met groote strengheid haar beknorren, omdat ze door haar hardnekkigheid
de stichting van 't ontbijt bedierf, wat altijd slecht werkt op den heelen
dag. Maar er was niets aan te doen, en ze ging zóóver, dat ze zeide,
liever doodgeslagen te willen worden dan voorttelezen. Ik heb haar
gestraft met drie dagen kamerarrest op koffi en brood, en hoop dat het
haar goed zal doen. Om tevens die straf te doen strekken tot zedelijke
verbetering, heb ik haar gelast, het kapittel dat ze niet lezen wilde,
tien maal afteschrijven, en ik ben tot deze strengheid vooral overgegaan,
omdat ik bemerkt heb dat ze in den laatsten tijd--of 't van Stern komt,
weet ik niet--begrippen heeft aangenomen, die me gevaarlijk voorkomen
voor de zedelijkheid, waarop mijn vrouw en ik zoo bijzonder gesteld zijn. Ik
heb haar onder anderen een fransch liedje hooren zingen--van _Béranger_,
geloof ik--waarin een arme oude bedelaarster beklaagd wordt, die in haar
jeugd op een theater zong, en gister was zij aan 't ontbijt zonder korset
--Marie, meen ik--dat toch niet fatsoenlijk is.

Ook moet ik erkennen dat Frits weinig goeds heeft thuisgebracht van den
bidstond. Ik was redelijk tevreden geweest over zijn stilzitten in de
kerk. Hij verroerde zich niet, en wendde geen oog van den preekstoel,
maar later vernam ik dat Betsij Rosemeijer in 't doophek had gezeten. Ik
heb er niets van gezegd, want men moet voor jongelieden niet al te
streng zijn, en de Rosemeijers zijn een fatsoenlijk huis. Ze hebben aan hun
oudste dochter die met Bruggeman in drogerijen getrouwd is, iets heel
aardigs meegegeven, en daarom geloof ik dat zoo-iets Frits van de
Westermarkt afhoudt, wat me heel aangenaam is, omdat ik zoo op
zedelijkheid gesteld ben.

Maar dit belet niet, dat het me ergert, Frits zijn hart te zien
verharden, even als Pharao, die minder schuldig was dan hij, omdat hij
geen vader had die hem zoo gedurig den rechten weg wees, want van den
ouden Pharao zegt de Schrift niets. Dominee Wawelaar klaagt over zijn
verwaandheid--van Frits, meen ik--op de katechisatie, en de jongen
schijnt--uit dat pak van Sjaalman alweer!--een neuswijzigheid gehaald te
hebben, dat den gemoedelijken Wawelaar dol maakt. Het is aandoenlijk hoe
de waardige man, die dikwijls koffi bij ons drinkt, bij Frits op 't gevoel
tracht te werken, en hoe de kwajongen telkens nieuwe vragen gereed
heeft, die de weerbarstigheid van zijn gemoed aantoonen ... 't komt alles
uit dat vervloekte pak van Sjaalman! Met tranen van gevoel op de wangen,
tracht de ijverige dienaar des Evangeliums hem te bewegen, aftezien van
de wijsheid naar den mensch, om te worden ingeleid in de geheimenissen
der wijsheid Gods. Met zachtheid en teederheid smeekt hij hem, toch niet
te verwerpen het brood des eeuwigen levens, en dusdoende te vervallen in
de klauwen van Satan, die met zijn engelen het vuur bewoont, dat hem
bereid is tot in eeuwigheid. "O, zeide hij gisteren--Wawelaar meen ik--o,
jonge vriend, open toch de oogen en de ooren, en hoor en zie wat de Heer
u geeft te zien en te hooren door mijn mond. Let op de getuigenissen der
heiligen die gestorven zijn voor 't ware geloof! Zie Stefanus, als hij
nederzinkt onder de keien die hem verpletteren! Zie, hoe nog zijn blik
ten hemel is gericht, en hoe nog zijn tong psalmzingt ...

"Ik had liever weerom gegooid!" zei Frits daarop. Lezer, wat moet ik met
dien jongen aanvangen?

Een oogenblik later begon Wawelaar op-nieuw, want hij is een ijverig
dienstknecht, en laat niet af van den arbeid. "O, zeide hij, jonge vriend
open toch ... de aanhef was als zooeven. "Maar, ging hij voort, kunt gij
ongevoelig blijven bij 't bedenken wat er van u worden zal, als gij eenmaal
zult gerekend worden tot de bokken aan de linkerzijde ...

Daar berstte de deugniet uit in gelach--Frits meen ik--en ook Marie
begon te lachen. Zelfs meende ik iets wat naar lachen geleek, te
bespeuren op 't gelaat van mijn vrouw. Maar toen ben ik Wawelaar te-hulp
gekomen, ik heb Frits gestraft met een boete uit zijn spaarpot, aan 't
zendelinggenootschap.[139]

Och, lezer dat alles treft me diep. En men zou, bij zúlk lijden, zich
kunnen vermaken met het aanhooren van vertelsels over buffels en
Javanen? Wat is een buffel in vergelijk met de zaligheid van Frits? Wat
gaan mij de zaken aan van die menschen in de verte, als ik vreezen moet
dat Frits door zijn ongeloof mijn eigen zaken zal bederven, en dat hij
nooit een flink makelaar worden zal? Want Wawelaar zelf heeft gezegd,
dat God alles zóó bestiert, dat rechtzinnigheid tot rijkdom voert. "Zie
maar, zeide hij, is er niet veel rijkdom in Nederland? Dat komt door 't
geloof. Is niet in Frankrijk telkens moord en doodslag? Dat is omdat ze
daar katholiek zijn. Zijn niet de Javanen arm? 't Zijn heidenen. Hoe langer
de Hollanders met de Javanen omgaan, hoe meer rijkdom er zal komen hier,
en hoe meer armoede daarginder. Dat is Gods wil zoo!"

Ik sta verbaasd over Wawelaars doorzicht in zaken. Want het is de waarheid
dat ik, die stipt op de godsdienst ben, mijn zaken zie vooruitgaan van-jaar
tot-jaar, en Busselinck & Waterman, die om God noch gebod geven, zullen
knoeiers blijven hun leven lang. Ook de Rosemeijers, die in suiker doen en
een roomsche meid houden, hebben onlangs weer 27 percent moeten aannemen
uit de massa van een jood die fout was. Hoe meer ik nadenk, hoe verder ik
kom in 't doorgronden van Gods onnaspeurlijke wegen. Onlangs is gebleken
dat er weer dertig millioen zuiver gewonnen is op den verkoop van produkten
die door de heidenen geleverd zijn, en daarbij is niet eens gerekend wat ik
daarop verdiend heb, en de vele anderen die van deze zaken leven. Is dit nu
niet alsof de Heer zeide: "ziedaar dertig millioen ter belooning van uw
geloof?" Is dit niet duidelijk de vinger Gods, die den booze laat arbeiden
om den rechtvaardige te behouden? Is dit niet een wenk om voorttegaan op
den goeden weg? Om ginds veel te laten voortbrengen, en hier te volharden
in 't ware geloof? Heet het niet daarom: "bidt en werkt" opdat _wij_ zouden
bidden, en 't werk laten doen door 't zwarte goedje dat geen "Onze Vader"
kent?

O, hoe heeft Wawelaar gelijk, als hij Gods juk zacht noemt! Hoe licht
wordt de last gemaakt aan ieder die gelooft! Ik ben pas in de veertig,
en zou kunnen uitscheiden als ik wilde, en naar Driebergen gaan, en zie
eens hoe 't met anderen afloopt, die den Heer verlieten? Gisteren heb ik
Sjaalman gezien met zijn vrouw en hun jongetje: ze zagen er uit als
spoken. Hij is bleek als de dood, zijn oogen puilen uit, en zijn wangen
staan hol. Zijn houding is gebogen, schoon hij nog jonger is dan ik. Ook
zij was zeer armoedig gekleed, en ze scheen weer geschreid te hebben. Nu,
ik had terstond bemerkt dat zij ontevreden van natuur is, want ik behoef
iemand maar eenmaal te zien om hem te beoordeelen. Dat komt van de
ondervinding. Ze had een manteltje van zwarte zijde om, en 't was toch
vrij koud. Van krinoline was geen spoor. Haar licht japonnetje hing slap
om de knieën, en aan den rand was franje. Hij had zelfs zijn sjaal niet
meer om, en zag er uit alsof 't zomer was. Toch schijnt hij nog een soort
van trots te bezitten, want hij gaf iets aan een arme vrouw, die op de
sluis zat--Frits zegt: _brug_, maar wat van steen is zonder een wip,
noem ik _sluis_[140]--en wie zelf zoo weinig heeft, doet zonde als hij
nog weggeeft aan een ander. Bovendien, ik geef nooit op straat--dit is
een principe van me--want ik zeg altijd, als ik zoo arme menschen zie:
wie weet of 't hun eigen schuld niet is, en ik mag hen niet stijven in
verkeerdheid. Zondags geef ik tweemaal: eens voor de armen, en eens voor
de kerk. Zóó behoort het! Ik weet niet of Sjaalman me gezien heeft, maar
ik ging snel voorbij, en keek naar boven, en dacht aan de rechtvaardigheid
van God, die hem toch niet zoo zou laten loopen zonder winterjas, als hij
beter had opgepast en niet lui, pedant en ziekelijk was.

Wat nu mijn boek aangaat, moet ik waarlijk den lezer om verschooning
vragen voor de onvergeeflijke wijze, waarop Stern misbruik maakt van ons
kontrakt. Ik moet erkennen dat ik zeer opzie tegen den eersten
kransavend en de liefdegeschiedenis van dien _Saïdjah_. De lezer weet
reeds, welke gezonde begrippen ik over liefde heb ... men denke slechts
aan mijn beoordeeling van dat uitstapje naar den Ganges. Dat jonge
meisjes zoo-iets aardig vinden, kan ik wel begrijpen, maar 't is mij
onverklaarbaar dat mannen van jaren zulke zotheden zonder walg
aanhooren. Ik ben zeker, dat ik op den aanstaanden krans den triolet
vind van mijn solitairspel.

Ik zal beproeven niets van dien _Saïdjah_ te hooren, en hoop dat de man
gauw trouwt, als _hij_ ten-minste de held is van de liefdehistorie. 't Is
nog al wèl van Stern, dat hij vooraf gewaarschuwd heeft, dat het een
eentonige geschiedenis wezen zal. Zoodra hij dan later aan wat anders
begint, zal ik weer toeluisteren. Maar dat afkeuren van 't Bestuur,
verveelt me bijna evenzeer als liefdegeschiedenissen. Men ziet uit alles,
dat Stern jong is en weinig ondervinding heeft. Om de zaken goed te
beoordeelen, moet men alles van nabij zien. Toen ik trouwde, ben ik zelf
in den Haag geweest, en heb met mijn vrouw 't Mauritshuis bezocht. Ik ben
daar in aanraking gekomen met alle standen van de maatschappij, want ik
heb den Minister van Financien zien voorbijrijden, en we hebben samen
flanel gekocht in de Veenestraat--ik en mijn vrouw, meen ik--en nergens
heb ik 't minste blijk bespeurd van ontevredenheid met de Regeering. Die
juffrouw in den winkel zag er tevreden uit, en toen dus in 1848 sommigen
ons trachtten wijs te maken dat in den Haag niet alles was zoo als 't
behoorde, heb ik op den krans over die ontevredenheid het mijne gezegd.
Ik vond geloof, want ieder wist dat ik bij ondervinding sprak. Ook op de
terugreis met de diligence heeft de kondukteur "schep vreugd" geblazen,
en dat zou de man toch niet gedaan hebben, als er zooveel verkeerds was.
Zóó heb ik op alles gelet, en wist dus terstond wat ik te denken had van
al dat morren in 1848.

Tegenover ons woont een juffrouw, wier neef een _toko_ doet in de Oost,
zooals ze daar een winkel noemen. Wanneer dus alles zoo slecht ging als
Stern zegt, zou zij er ook wel wat van weten, en 't schijnt toch dat het
mensch zeer tevreden is met de zaken, want ik hoor haar nooit klagen.
Integendeel, ze zegt dat haar neef daar op een buiten woont, dat hij lid
is van den kerkeraad, en dat hij haar een pauwenveeren sigaarkoker heeft
gezonden, dien hij zelf gemaakt had van bamboe. Dit alles toont toch
duidelijk, hoe ongegrond dat geklaag is over slecht bestuur. Ook ziet men
daaruit, dat er voor iemand die wil oppassen, in dat land nog wel wat te
verdienen valt, en dat dus die Sjaalman ook dáár al lui, pedant en
ziekelijk geweest is, anders zou hij niet zoo arm zijn thuisgekomen, en
hier rondloopen zonder winterjas. En de neef van die juffrouw tegenover
ons, is de eenige niet die in de Oost fortuin heeft gemaakt. In "Polen"
zie ik velen die daar geweest zijn, en waarlijk heel knap in de kleeren
steken. Maar dit begrijpt zich, op de zaken moet men passen, ginder zoo
goed als hier. Op Java zullen de gebraden duiven niemand in den mond
vliegen: er moet gewerkt worden, wie dàt niet wil, is arm en blijft arm,
dat spreekt vanzelf.




ZEVENTIENDE HOOFDSTUK[141]


_Saïdjah_'s vader had een buffel, waarmede hij zijn veld bewerkte. Toen
deze buffel hem was afgenomen door het distriktshoofd van
_Parang-Koedjang_, was hij zeer bedroefd, en sprak geen woord, vele dagen
lang. Want de tijd van ploegen was nabij, en 't was te vreezen, als men de
_sawah_ niet tijdig bewerkte, dat ook de tijd van zaaien zou voorbijgaan,
en eindelijk dat er geen padie zou te snijden zijn, om die te bergen in den
_lombong_ van het huis.

Ik moet hierbij voor lezers, die wel Java doch niet _Bantam_ kennen, de
opmerking maken dat in deze residentie _persoonlijk grondeigendom_
bestaat, wat elders niet het geval is.[142]

_Saïdjah_'s vader nu was zeer bekommerd. Hij vreesde dat zijn vrouw
behoefte zou hebben aan rijst, en ook _Saïdjah_ die nog een kind was, en
de broertjes en zusjes van _Saïdjah_.

Ook zou het distriktshoofd hem aanklagen bij den adsistent-resident, als
hij achterlijk was in de betaling van zijn landrenten. Want daarop staat
straf bij de wet.

Toen nam _Saïdjah_'s vader een _kris_ die _poesaka_ was van _zijn_ vader.
De kris was niet zeer schoon, maar er waren zilveren banden om de
scheede, en ook op de punt der scheede was een plaatje zilver. Hij
verkocht deze kris aan een Chinees die op de hoofdplaats woonde, en kwam
te-huis met vier-en-twintig gulden, voor welk geld hij een anderen
buffel kocht.

_Saïdjah_, die toen omstreeks zeven jaar oud was, had met den nieuwen
buffel spoedig vriendschap gesloten. Ik zeg niet zonder doel:
vriendschap, want het is inderdaad treffend te zien hoe de Javasche
_kerbo_ zich hecht aan den kleinen jongen die hem bewaakt en verzorgt.
Het sterke dier buigt gewillig den zwaren kop rechts of links of omlaag
naar den vingerdruk van 't kind, dat hij kent, dat hij verstaat, waarmede
hij is opgegroeid.

Zulke vriendschap dan had ook de kleine _Saïdjah_ spoedig weten
inteboezemen aan den nieuwen gast, en _Saïdjah_'s aanmoedigende
kinderstem scheen meer kracht nog te geven aan de krachtvolle schoften
van 't sterke dier, als het den zwaren kleigrond opscheurde en zijn weg
teekende in diepe scherpe voren. De buffel keerde gewillig om als hij aan
't eind was van den akker, en verloor geen duimbreed gronds bij het
terugploegen van de nieuwe voor, die altijd naast de oude lag als ware de
_sawah_ een tuingrond geweest, geharkt door een reus.

Daarnaast lagen de _sawahs_ van _Adinda_'s vader, den vader van 't kind
dat met _Saïdjah_ huwen zou. En als _Adinda_'s broertjes aankwamen aan
de tusschenliggende grens, juist als ook _Saïdjah_ dáár was met zijn
ploeg, dan riepen zij elkander vroolijk toe, en roemden om-strijd de kracht
en de gehoorzaamheid hunner buffels. Maar ik geloof dat die van
_Saïdjah_ de beste was, misschien wel omdat deze hem beter dan de
anderen wisttoetespreken. Want buffels zijn zeer gevoelig voor goede
toespraak.

_Saïdjah_ was negen jaar oud geworden, en _Adinda_ reeds zes jaren, voor
deze buffel aan _Saïdjah_'s vader werd afgenomen door het distriktshoofd
van _Parang-Koedjang_.

_Saïdjah_'s vader, die zeer arm was, verkocht nu aan een Chinees twee
zilveren _klamboe_-haken, _poesaka_ van de ouders zijner vrouw, voor
achttien gulden. En voor dat geld kocht hij een nieuwen buffel.

Maar _Saïdjah_ was bedroefd. Want hij wist van _Adinda_'s broertjes, dat
de vorige buffel was heengedreven naar de hoofdplaats, en hij had zijn
vader gevraagd of deze dat dier niet gezien had toen hij dáár was om de
_klamboe_-haken te verkoopen? Op welke vraag _Saïdjah_'s vader niet had
willen antwoorden. Daarom vreesde hij dat zijn buffel geslacht was, zooals
de andere buffels die het distriktshoofd afnam aan de bevolking.

En _Saïdjah_ schreide veel als hij dacht aan den armen buffel waarmede hij
twee jaren zoo innig had omgegaan. En hij kon niet eten, langen tijd, want
zijn keel was te nauw als hij slikte.

Men bedenke dat _Saïdjah_ een kind was.

De nieuwe buffel leerde _Saïdjah_ kennen, en nam in de genegenheid van
't kind zeer spoedig de plaats in van zijn voorganger ... al te spoedig
eigenlijk. Want, helaas, de wasindrukken van ons hart worden zoo licht
gladgestreken, om plaats te maken voor later schrift. Hoe dit zij, de
nieuwe buffel was wel niet zoo sterk als de vorige ... wel was 't oude
juk te ruim voor zijn schoft ... maar 't arme dier was gewillig als zijn
voorganger die geslacht was, en al kon dan _Saïdjah_ niet meer roemen op
de kracht van zijn buffel bij 't ontmoeten van _Adinda_'s broertjes aan de
grens, hij beweerde toch dat geen ander den zijnen overtrof in goeden wil.
En wanneer de vore niet zoo rechtlijnig liep als voorheen, of als er
aardklonten ondoorgesneden waren omgegaan, werkte hij dat gaarne bij met
zijn _patjol_, zooveel hij kon. Bovendien, geen buffel had een
_oeser-oeseran_ als de zijne. De _penghoeloe_ zelf had gezegd dat er
_ontong_ was in den loop van die haarwervels op de achterschoften.

Eens, in 't veld, riep _Saïdjah_ tevergeefs zijn buffel toe, wat spoed te
maken. Het dier stond pal. _Saïdjah_, verstoord over zoo groote en
vooral zoo ongewone weerspannigheid, kon zich niet weerhouden een
beleediging te uiten. Hij riep: _a.s._ Ieder die in Indie geweest is, zal
mij verstaan. En wie me niet verstaat, wint er bij dat ik hem de uitlegging
spaar van een grove uitdrukking.

_Saïdjah_ bedoelde evenwel niets kwaads daarmede. Hij zei 't maar omdat
hij 't zoo dikwijls had hooren zeggen door anderen, als ze ontevreden
waren over hun buffels. Maar hij had het niet behoeven te zeggen, want
het baatte niets: zijn buffel deed geen stap verder. Hij schudde den kop
als om 't juk aftewerpen, men zag den adem uit zijn neusgaten ... hij
blaasde, sidderde, rilde ... er was angst in zijn blauw oog, en de
bovenlip was opgetrokken zoodat het tandvleesch bloot lag ...

"Vlucht, vlucht, riepen op-eenmaal _Adinda_'s broertjes, _Saïdjah_,
vlucht! Daar is een tijger!"

En allen ontdeden hun buffels van de ploegjukken, en slingerden zich op
de breede ruggen, en galoppeerden weg door _sawahs_, over _galangans_,
door modder, door kreupelhout en bosch en _allang-allang_, langs velden
en wegen. En toen ze hijgend en zweetend binnenrenden in het dorp
_Badoer_, was _Saïdjah_ niet bij hen.

Want toen deze zijn buffel, bevrijd van het juk, had bestegen als de
anderen om te vluchten als zij, had een onverwachtte sprong van het dier
hem 't evenwicht benomen en ter-aarde geworpen. De tijger was zeer na ...

_Saïdjah_'s buffel, voortgedreven door eigen vaart, schoot eenige
sprongen voorbij de plek waar zijn kleine meester den dood wachtte. Maar
door eigen vaart alleen, en niet door eigen wil, was het dier verder
gegaan dan _Saïdjah_. Want nauw had het de stuwing overwonnen die alle
stof beheerscht, ook na 't ophouden van de oorzaak die haar voortstuwde,
of 't keerde terug, zette zijn lomp lijf op zijn lompe pooten als een dak
over het kind, en keerde zijn gehoornden kop naar den tijger. Deze sprong
... maar hij sprong voor 't laatst. De buffel ving hem op zijn hoornen, en
verloor slechts wat vleesch dat de tijger hem uitsloeg aan den hals. De
aanvaller lag daar met opgescheurden buik, en _Saïdjah_ was gered. Wèl
was er _ontong_, geweest in de _oeser-oeseran_ van dien buffel![143]

Toen deze buffel aan _Saïdjah_'s vader was afgenomen, en geslacht ...

Ik heb u gezegd, lezer, dat mijn verhaal eentonig is.

... toen deze buffel geslacht was, telde _Saïdjah_ twaalf jaar, en
_Adinda_ weefde _sarongs_, en _batikte_ die met puntige _kapala_. Ze had
reeds gedachten te brengen in den loop van haar verfschuitje, en ze
teekende droefheid op haar weefsel, want ze had _Saïdjah_ zeer
treurig gezien.

En ook _Saïdjah_'s vader was bedroefd, doch zijn moeder het meest. Deze
toch had de wonde genezen aan den hals van het trouwe dier dat haar kind
ongedeerd had thuis-gebracht, nadat zij op de mare van _Adinda_'s
broertjes gemeend had dat het was weggevoerd door den tijger. Ze had die
wond zoo dikwijls bezien met de gedachte hoe diep de klauw die zóó ver
indrong in de ruwe vezelen van den buffel, zou voortgedreven zijn in 't
weeke lijf van haar kind, en telkens als ze versche geneeskruiden had
gelegd op de wonde, streelde zij den buffel en sprak hem eenige
vriendelijke woorden toe, dat het goede trouwe dier toch weten zou hoe
dankbaar een moeder is! Ze hoopte later dat de buffel haar toch mocht
verstaan hebben, want dan had hij ook haar schreien begrepen toen hij werd
weggevoerd om geslacht te worden, en hij had geweten dat het niet
_Saïdjah_'s _moeder_ was, die hem slachten liet.

Eenigen tijd daarna vluchtte _Saïdjah_'s vader uit het land. Want hij was
zeer bevreesd voor de straf als hij zijn landrenten niet betalen zou, en
hij had geen _poesaka_ meer om een nieuwen buffel te koopen, daar zijn
ouders altijd in _Parang-Koedjang_, woonden, en hem dus weinig hadden
nagelaten. Ook de ouders van zijn vrouw woonden altijd in hetzelfde
distrikt. Na 't verlies van den laatsten buffel hield hij zich nog eenige
jaren staande door te werken met gehuurde ploegdieren. Maar dit is een
zeer ondankbare arbeid, en bovenal verdrietig voor iemand die in 't
bezit van eigen buffels geweest is. _Saïdjah_'s moeder stierf van
verdriet, en toen maakte zijn vader in een moedeloos oogenblik zich weg
uit _Lebak_ en uit _Bantam_, om werk te zoeken in 't _Buitenzorgsche_.
Hij werd met rottingslagen gestraft omdat hij _Lebak_ verlaten had zonder
pas, en door de policie teruggebracht naar _Badoer_. Hier werd hij in de
gevangenis geworpen omdat men hem voor krankzinnig hield, wat zoo
onverklaarbaar niet zou geweest zijn, en omdat men vreesde dat hij in een
oogenblik van _matah-glap_, misschien _amokh_ maken of andere
verkeerdheden begaan zou. Maar hij was niet lang gevangen, wijl hij kort
daarop stierf.

Wat er geworden is van de broertjes en zusjes van _Saïdjah_, weet ik
niet. Het huisje dat zij bewoonden te _Badoer_, stond eenigen tijd ledig,
en spoedig viel het in, daar 't slechts van bamboe gebouwd was, en
gedekt met _atap_. Een weinig stof en vuil dekte de plek waar veel
geleden werd. Er zijn veel zulke plekken in _Lebak_.

_Saïdjah_ was reeds vijftien jaar, toen zijn vader naar _Buitenzorg_
vertrok. Hij had dezen niet daarheen vergezeld omdat hij grooter plannen
in zijn gemoed omdroeg. Men had hem gezegd dat er te _Batavia_ zooveel
heeren waren die in _bendies_ reden, en dat er dus misschien voor hem
een dienst zou te vinden zijn als _bendie_-jongen, waartoe men gewoonlijk
iemand kiest, die nog jong is en onvolwassen, om niet door te veel
zwaarte achter op het tweewielig rijtuig, 't evenwicht te breken. Er was,
had men hem verzekerd, bij goed gedrag veel te winnen in zoodanige
bediening. Misschien zelfs zou hij op deze wijze binnen drie jaren geld
kunnen oversparen, genoeg om twee buffels te koopen. Dit vooruitzicht
lachte hem toe. Met fieren tred, zooals iemand gaat die groote zaken in
den zin heeft, trad hij na 't vertrek zijns vaders bij _Adinda_ binnen, en
deelde haar zijn plan mede.

--Denk eens, zeide hij, als ik wederkom zullen wij oud genoeg zijn om te
trouwen, en we zullen twee buffels hebben!

--Heel goed, _Saïdjah_! Ik wil gaarne met je trouwen als je terugkomt.
Ik zal spinnen, en _sarongs_ en _slendangs_ weven, en _batikken_, en
heel vlijtig zijn al dien tijd.

--O, ik geloof je, _Adinda_! Maar ... als ik je getrouwd vind?

--_Saïdjah_, je weet immers wel dat ik met niemand trouwen zal. Mijn
vader heeft me toegezegd aan uw vader.

--En jijzelf?

--Ik zal trouwen met u, wees daar zeker van!

--Als ik terugkom, zal ik roepen in de verte ...

--Wie zal dat hooren, als we rijst stampen in 't dorp?

--Dat is waar. Maar _Adinda_ ... o ja, dit is beter: wacht me bij het
_djati_-bosch, onder den _ketapan_ waar je mij de _melatti_ hebt gegeven.

--Maar, _Saïdjah_, hoe kan ik weten wanneer ik moet heengaan om je te
wachten bij den _ketapan_?

_Saïdjah_ bedacht zich een oogenblik, en zeide:

--Tel de manen. Ik zal uitblijven driemaal twaalf manen ... deze maan
rekent niet mee. Zie, _Adinda_, kerf een streep in je rijstblok bij elke
nieuwe maan. Als je driemaal twaalf strepen hebt ingesneden, zal ik den
dag die dáárop volgt, aankomen onder den _ketapan_. Beloof je, dáár
te zijn?

--Ja, _Saïdjah_! Ik zal onder den _ketapan_ bij het djatibosch wezen als
je terugkomt.

Nu scheurde _Saïdjah_ een strook van zijn blauwen hoofddoek, die zeer
versleten was, en hij gaf dat stukje lijnwaad aan _Adinda_, dat ze 't
bewaren zou als een pand. En toen verliet hij haar en _Badoer_.

Hij liep vele dagen voort. Hij ging _Rangkas-Betoeng_ voorbij, dat nog niet
de hoofdplaats was van _Lebak_, en _Waroeng-Goenoeng_ waar toen de
adsistent-resident woonde, en den volgenden dag zag hij _Pandeglang_ dat
daar ligt als in een tuin. Weder een dag later kwam hij te _Serang_, aan,
en stond verbaasd over de pracht van zulke groote plaats met vele
huizen, gebouwd van steen, en gedekt met roode pannen. _Saïdjah_ had
nooit zoo-iets gezien. Hij bleef daar een dag omdat hij vermoeid was, maar
's nachts in de koelte ging hij verder, en kwam tot _Tangerang_ den
volgenden dag, voor nog de schaduw gedaald was tot zijn lippen, hoewel hij
den grooten _toedoeng_, droeg, dien zijn vader hem had achtergelaten.

Te _Tangerang_ baadde hij zich in de rivier nabij de overvaart, en hij
rustte uit in 't huis van een bekende zijns vaders, die hem wees hoe men
stroohoeden vlecht, even als die van Manilla komen.[144] Hij bleef daar
een dag om dit te leeren, omdat hij bedacht hiermee later iets te kunnen
verdienen, in-geval hij niet slagen mocht te _Batavia_. Den volgenden dag
tegen den avend toen 't koel werd, bedankte hij zijn gastheer zeer, en
ging verder. Zoodra 't geheel donker was, opdat niemand het zien zou,
haalde hij het blad tevoorschijn, waarin hij de _melatti_ bewaarde, die
_Adinda_ hem gegeven had onder den _ketapan_-boom. Want hij was bedroefd
geworden omdat hij haar niet zien zou in zóó langen tijd. Den eersten dag,
en ook den tweeden, had hij minder sterk gevoeld hoe alléén hij was, omdat
zijn ziel geheel was ingenomen door 't groote denkbeeld geld te verdienen
tot het koopen van twee buffels, daar zijn vader zelf nooit meer bezeten
had dan één, en zijn gedachten richtten zich te veel op 't weerzien van
_Adinda_, om plaats te bieden aan veel droefheids over 't afscheid. Hij
had dat afscheid genomen in overspannen hoop, en in zijn gedachten het
vastgeknoopt aan 't eindelijk terugzien onder den _ketapan_. Want zóó
groote rol speelde het uitzicht op dat weerzien in zijn hart, dat hij, bij
't verlaten van _Badoer_ dien boom voorbijgaande, iets vroolijks voelde,
als waren ze reeds voorbij, de zes-en-dertig manen die hem scheidden van
dat oogenblik. Het was hem voorgekomen dat hij slechts omtekeeren had
alsof hij reeds terugkwam van de reis, om _Adinda_ te zien, hem wachtende
onder dien boom.

Maar hoe verder hij zich verwijderde van _Badoer_, en hoe meer hij lette op
den vreeselijken duur van één dag, hoe meer hij de zes-en-dertig manen die
voor hem lagen, begon lang te vinden. Er was iets in zijn ziel, dat hem
minder snel deed voortstappen. Hij voelde droefheid in zijn knieën, en al
was 't geen moedeloosheid die hem overviel, het was toch weemoed die
niet ver is van moedeloosheid. Hij dacht er aan, terugtekeeren, maar wat
zou _Adinda_ zeggen van zóó weinig hart?

Daarom liep hij door, al ging hij minder snel-dan den eersten dag. Hij had
de _melatti_ in de hand, en drukte die dikwijls tegen zijn borst. Hij was
veel ouder geworden sedert drie dagen, en begreep niet meer hoe hij
vroeger zoo kalm geleefd had, daar toch _Adinda_ zoo nabij hem was en hij
haar zien kon telkens en zoo lang hij wilde. Want nù zou hij niet kalm
wezen als hij verwachten kon dat ze straks voor hem staan zou. En ook
begreep hij niet dat hij na 't afscheid niet nogeens was teruggekeerd om
haar nog éénmaal aantezien. Ook kwam hem voor den geest hoe hij nog kort
geleden met haar getwist had over de koord die ze spon voor den
_lalaijang_ van haar broertjes, en die gebroken was omdat er, naar hij
meende, een fout was in haar spinsel, waardoor een weddingschap was
verloren gegaan tegen de kinderen uit _Tjipoeroet_. "Hoe was 't mogelijk,
dacht hij, hierover boos te worden op _Adinda_? Want al hàd zij een fout
gesponnen in de koord, en al ware de weddingschap van _Badoer_ tegen
_Tjipoeroet_ verloren dáárdoor, en niet door de glasscherf--zoo
ondeugend en handig dan geworpen door den kleinen _Djamien_ die zich
verschool achter den _pagger_--had ik zelfs dàn zoo hard mogen wezen
tegen haar, en haar noemen met onbehoorlijke namen? Wat zal 't zijn, als
ik sterf te _Batavia_ zonder haar vergeving te hebben gevraagd voor zóó
groote ruwheid? Zal 't niet wezen alsof ik een slecht mensch ben die
scheldwoorden werpt op een meisje? En zal niet, als men hoort dat ik
gestorven ben in een vreemd land, ieder te _Badoer_ zeggen: het is goed
dat _Saïdjah_ stierf, want hij heeft een grooten mond gehad tegen
_Adinda_?"

Zoo namen zijn gedachten een loop die veel verschilde van de vorige
overspanning, en onwillekeurig uitten ze zich, eerst in halve woorden
binnen'smonds, weldra in een alleenspraak, en eindelijk in den
weemoedigen zang waarvan ik hier de vertaling laat volgen. Eerst was mijn
voornemen wat maat en rijm te brengen in die overzetting, doch evenals
Havelaar vind ik beter dat keurslijf wegtelaten.

      "Ik weet niet waar ik sterven zal.     
    Ik heb de groote zee gezien aan de Zuidkust, toen ik daar was met
                                          mijn vader om zout te maken.
    Als ik sterf op de zee, en men werpt mijn lichaam in het diepe
                                       water, zullen er haaien komen.
    Ze zullen rondzwemmen om mijn lijk, en vragen: "wie van ons zal
                 het lichaam verslinden dat daar daalt in het water?"

      Ik zal 't niet hooren.

      Ik weet niet waar ik sterven zal.
    Ik heb het huis zien branden van _Pa-ansoe_, dat hijzelf had aangestoken
                                                   omdat hij _mata-glap_ was.
    Als ik sterf in een brandend huis, zullen er gloeiende stukken hout
                                                      neervallen op mijn lijk.
    En buiten het huis zal een groot geroep zijn van menschen die water
                                               werpen om het vuur te dooden.

      Ik zal 't niet hooren.

      Ik weet niet waar ik sterven zal.
    Ik heb den kleinen _Si-oenah_ zien vallen uit den _klappa_-boom, toen
                                  hij een _klappa_ plukte voor zijne moeder.
    Als ik val uit een _klappa_-boom, zal ik dood nederliggen aan den
                                     voet, in de struiken, als _Si-oenah_.
    Dan zal mijne moeder niet schreien, want zij is dood. Maar anderen
                 zullen roepen: "zie, daar ligt _Saïdjah_! met harde stem.

      Ik zal 't niet hooren.

      Ik weet niet waar ik sterven zal.
    Ik heb het lijk gezien van _Pa-lisoe_, die gestorven was van hoogen
                                   ouderdom, want zijne haren waren wit.
    Als ik sterf van ouderdom, met witte haren, zullen de klaagvrouwen
                                                      om mijn lijk staan.
    En zij zullen misbaar maken als de klaagvrouwen bij _Pa-lisoe's_ lijk.
                    En ook de kleinkinderen zullen schreien, zeer luid.

      Ik zal 't niet hooren.

      Ik weet niet waar ik sterven zal.
    Ik heb velen gezien te _Badoer_, die gestorven waren. Men kleedde
                             hen in een wit kleed, en begroef hen in den grond.
    Als ik sterf te _Badoer_, en men begraaft mij buiten de _dessah_, oostwaarts
                                         tegen den heuvel, waar 't gras hoog is,
    Dan zal _Adinda_ daar voorbijgaan, en de rand van haar _sarong_ zal zachtkens
                                                 voortschuiven langs het gras...

      Ik zal het hooren."

_Saïdjah_ kwam te _Batavia_ aan. Hij verzocht een heer hem in dienst te
nemen, hetgeen die heer terstond deed omdat hij _Saïdjah_ niet verstond.
Want te _Batavia_ heeft men gaarne bedienden die nog geen maleisch
spreken en dus nog niet zoo bedorven zijn als anderen die langer in
aanraking waren met europesche beschaving. _Saïdjah_ leerde spoedig
maleisch, maar paste braaf op want hij dacht altijd aan de twee buffels
die hij koopen wilde, en aan _Adinda_. Hij werd groot en sterk omdat hij
alle dagen at, wat te _Badoer_ niet altijd wezen kon. Hij was bemind in
den stal, en zou zeker niet afgewezen zijn als hij de dochter van den
koetsier ten-huwelijk gevraagd had. Zijn heer zelf hield zooveel van
_Saïdjah_, dat deze spoedig werd verheven tot huisbediende. Men
verhoogde zijn loon, en gaf hem bovendien gedurig geschenken, omdat men
zoo bijzonder tevreden was over zijn diensten. Mevrouw had den roman van
_Sue_ gelezen die zooveel kort gerucht maakte, en dacht altijd aan prins
_Djalma_ wanneer ze _Saïdjah_ zag. Ook de jonge meisjes begrepen beter
dan vroeger hoe de javaansche schilder _Radhen Saleh_ zoo grooten opgang
had gemaakt te Parijs.

Maar men vond _Saïdjah_ ondankbaar toen hij, na bijna drie jaren dienst,
zijn ontslag vroeg en om een bewijs verzocht dat hij zich goed gedragen
had. Men kon hem dit echter niet weigeren, en _Saïdjah_ ging met een
vroolijk hart op reis.

Hij ging voorbij _Pising_, waar eens Havelaar woonde, lang geleden. Maar
dit wist _Saïdjah_ niet. En al had hij 't geweten, hij droeg heel iets
anders in de ziel dat hem bezig hield. Hij telde de schatten die hij
t'huisbracht. In een bamboezen rol had hij zijn pas en 't getuigschrift
van goed gedrag. In een koker die aan een lederen riem bevestigd was,
scheen iets zwaars gedurig te slingeren tegen zijn schouder, maar hij
voelde dit gaarne ... ik geloof 't wèl! Dáárin waren dertig
_spaansche-matten_, genoeg om drie buffels te koopen. Wat zou _Adinda_
zeggen! En dit was nog niet alles. Op zijn rug zag men de met zilver
beslagen scheede van een kris dien hij in den gordel droeg. Het gevest
was zeker van fijn uitgesneden _kamoening_, want hij had het met veel zorg
gewikkeld in een zijden omhulsel. En hij bezat nog meer schatten. In de
wrong van den _kahin_ om zijn lendenen bewaarde hij een buikband van
breede zilveren schakels, met gouden _ikat-pendieng_. Het is waar dat de
band kort was: maar ze was zoo slank ... _Adinda_!

En aan een koordjen om den hals, onder zijn voor-_baadjoe_ droeg hij een
zijden zakje, waarin eenige verdroogde _melatti_.

Was 't wonder dat hij te _Tangerang_ zich niet langer ophield dan noodig
was tot het bezoeken van den bekende zijns vaders, die zoo fijne
stroohoeden vlocht? Was 't wonder dat hij weinig zeide tot de meisjes op
zijn weg, die hem vroegen: "waarheen, vanwaar?" zooals de groet is in die
streken? Was 't wonder dat hij _Serang_, niet meer zoo voornaam vond, hij
die _Batavia_ had leeren kennen? Dat hij niet meer wegkroop in de _Pagger_,
zooals hij deed voor drie jaren, toen de resident kwam voorbijrijden, hij die
den veel grooteren heer had gezien, die te _Buitenzorg_ woont en de
grootvader is van den _Soesoehoenan_ van Solo? Was 't wonder dat hij
weinig acht sloeg op de vertellingen van wie een eind wegs met hem gingen
en spraken van al 't nieuws in _Bantan-Kidoel_? Dat hij nauwelijks luisterde
toen men hem verhaalde dat de koffikultuur na veel onbeloonde moeite
geheel was ingetrokken? Dat het distriktshoofd van _Parang-Koedjang_ wegens
roof op den publieken weg was veroordeeld tot veertien dagen arrest
ten-huize van zijn schoonvader? Dat de hoofdplaats was verlegd naar
_Rangkas-Betoeng_? Dat er een nieuwe adsistent-resident gekomen was, omdat
de vorige was gestorven, eenige maanden geleden? Hoe die nieuwe beambte
gesproken had op de eerste _sebah_-vergadering? Hoe er sedert eenigen tijd
niemand was gestraft wegens klachte, en hoe men onder de bevolking hoopte
dat al 't gestolene zou worden weergegeven of vergoed?

Neen, schooner beelden vertoonden zich voor 't oog zijner ziel. Hij zocht
den _ketapan_-boom in de wolken, te vèr nog als hij was om dien te zoeken
bij _Badoer_. Hij greep naar de lucht die hem omgaf, als wilde hij de
gestalte omvatten die hem wachten zou onder dien boom. Hij teekende zich
_Adinda_'s gelaat, haar hoofd, haar schouder ... hij zag den zwaren
_kondeh_, zoo glinsterend zwart, gevangen in eigen strik, afhangend in
haar hals ... hij zag haar groot oog, schitterend in donkeren weerschijn
... de neusvleugels die ze zoo fier optrok als kind, wanneer hij--hoe
was't mogelijk!--haar plaagde, en den hoek van haar lippen waarin zij een
glimlach bewaarde. Hij zag hare borst, die nu zwellen zou onder de
_kabaai_ ... hij zag hoe de _sarong_, die zijzelf geweven had, haar heupen
nauw omsloot, en, de dij volgend in gebogen lijn, langs de knie neerviel
in heerlijke golving op den kleinen voet ...

Neen, hij hoorde weinig van wat men hem zeide. Hij hoorde geheel andere
tonen. Hij hoorde hoe _Adinda_ zeggen zou: "zij wèl gekomen, _Saïdjah_! Ik
heb aan u gedacht bij spinnen en bij weven, en bij 't stampen van de rijst
in het blok dat driemaal twaalf kerven draagt van mijne hand. Hier ben ik
onder den _ketapan_, den eersten dag der nieuwe maan. Zij wèl gekomen,
_Saïdjah_: ik wil uw vrouw zijn!"

Dàt was de muziek die in zijn ooren weerklonk, en hem belette te
luisteren naar al 't nieuws dat men hem verhaalde op zijn weg.

Eindelijk zag hij den _ketapan_. Of liever hij zag een donkere plek die
veel sterren bedekte voor zijn oog. Dat moest het _Djati_-bosch wezen, bij
den boom waar hij _Adinda_ zou weerzien, den volgenden dag na 't opgaan
van de zon. Hij zocht in het duister, en betastte vele stammen. Weldra
vond hij een bekende oneffenheid aan de zuidzijde van een boom, en hij
legde den vinger in een gleuf die _Si-Panteh_ daarin gehakt had met zijn
_parang_, om den _pontianak_ te bezweren die schuld had aan de tandpijn
van _Panteh_'s moeder, kort voor de geboorte van zijn broertje. Dàt was
de _ketapan_ dien hij zocht.

Ja, wèl was dit de plek waar hij voor 't eerst _Adinda_ anders had
aangezien dan zijn overige speelnootjes, omdat ze daar voor 't eerst
geweigerd had deeltenemen aan een spel dat ze toch had meegespeeld met
alle kinderen, knapen en meisjes, nog kort te voren. Dáár had ze hem de
_melatti_ gegeven.

Hij zette zich neder aan den voet van den boom, en zag op naar de
sterren. En als er een verschoot, nam hij dit aan als een groet bij zijn
wederkomst te _Badoer_. En hij dacht er aan, of _Adinda_ nu slapen zou?
En of ze wel goed de manen had ingesneden in haar rijstblok? Het zou hem
zoo smarten wanneer zij een maan had overgeslagen, alsof 't niet genoeg
ware ... zes-en-dertig! En of ze schoone _sarongs_ en _slendangs_ zou
_gebatikt_ hebben? En ook vroeg hij zich, wie er toch wel wonen zou in
zijns vaders huis? En zijn jeugd kwam hem voor den geest, en zijne moeder,
en hoe die buffel hem had gered van den tijger, en hij bepeinsde wat er
toch zou geworden zijn van _Adinda_ als die buffel minder trouw ware
geweest?

Hij lette zeer op het dalen van de sterren in 't Westen, en bij elke ster
die aan de kim verdween, berekende hij hoe de zon weer iets nader was aan
haren Opgang in het oosten, en hoeveel nader hijzelf aan 't weerzien
van _Adinda_.

Want zeker zou ze komen bij den eersten straal, ja, bij 't schemeren reeds
zou ze daar zijn ... ach, waarom was ze niet reeds gekomen den vorigen dag?

Het bedroefde hem dat ze 't niet was vooruitgeloopen, het schoone
oogenblik dat hem drie jaren lang de ziel had voorgelicht met
onbeschrijfelijken glans. En, onbillijk als hij was in de zelfzucht zijner
liefde, scheen 't hem toe dat _Adinda_ had moeten dáár zijn, wachtende op
hèm, hij die zich nu beklaagde--vóór den tijd reeds!--dat hij te wachten
had op háár.

Maar hij beklaagde zich ten-onrechte. Want nog was de zon niet opgegaan,
nog had het oog van den dag geen blik geworpen op de vlakte. Wel
verbleekten de sterren daar omhoog, beschaamd dat er spoedig een eind
komen zou aan haar heerschappij ... wel vloeiden er vreemde kleuren over
de toppen der bergen, die donkerder schenen naarmate ze scherper
afstaken op lichteren grond ... wel vloog er hier-en-daar door de wolken
in het oosten iets gloeiends--pijlen van goud en van vuur die
heen-en-weer werden geschoten, evenwijdig aan de kim--maar ze verdwenen
weer en schenen neertevallen achter de ondoordringbare gordijn die nog
altijd den dag bleef verbergen voor de oogen van _Saïdjah_.

Toch werd het allengs lichter en lichter om hem heen. Hij zag reeds het
landschap, en reeds kon hij de kuif onderscheiden van het _klappa_-boschje
waarin _Badoer_ verscholen ligt ... daar sliep _Adinda_.

Neen, ze sliep niet meer! Hoe zou ze kunnen slapen? Wist ze niet dat
_Saïdjah_ haar wachten zou? Gewis, ze had niet geslapen den ganschen
nacht! Zeker had de dorpswacht geklopt aan hare deur, om te vragen
waarom de _pelitah_ voortbrandde in haar huisjen, en met lieven lach had
ze gezegd dat een gelofte haar wakker hield om den _slendang_ afteweven
waaraan ze bezig was, en die gereed moest zijn voor den eersten dag der
nieuwe maan ...

Of ze had den nacht doorgebracht in 't donker, zittend op haar rijstblok,
en tellende met begeerigen vinger dat er wel waarlijk daarin
zes-en-dertig diepe strepen stonden gekorven naast elkander. En ze had
zich vermaakt met kunstigen schrik of ze zich misschien verrekende, of
er wellicht nog eene ontbrak, om nogeens, en nogeens, en telkens weder
te genieten van de heerlijke zekerheid dat er wel degelijk driemaal twaalf
manen waren voorbijgegaan sedert _Saïdjah_ haar zag voor het laatst.

Ook zij zou thans, nu 't al zoo licht werd, haar oogen inspannen met
vruchtelooze vermoeienis om de blikken te buigen òver de kim, opdat ze
de zon zouden ontmoeten, de trage zon, die wegbleef ... wegbleef ...

Daar kwam een streep van blauwig rood die zich vastklemde aan de wolken,
en de randen werden licht en gloeiend, en 't begon te bliksemen, en weer
schoten er pijlen van vuur door het luchtruim, maar ze vielen niet neder
ditmaal, ze hechtten zich vast op den donkeren grond, en deelden hun
gloed mede in grooter en grootere kringen, en ontmoetten elkander,
kruisend, slingerend, wendend, dwalend, en ze vereenigden zich tot
vuurbundels, en weerlichtten in gouden glans op een grond van paarlemoer,
en er was rood, en blauw, en geel, en zilver, en purper, en azuur in dat
alles ... o God, dat was de dageraad: dat was het weerzien van _Adinda_!

_Saïdjah_ had niet geleerd te bidden, en 't ware ook jammer geweest hem
dat te leeren want heiliger gebeden vuriger dank dan er lag in de
sprakelooze opgetogenheid zijner ziel, was niet te vatten in menschelijke
taal.

Hij wilde niet naar _Badoer_ gaan. Het weerzien zelf van _Adinda_ kwam
hem minder schoon voor, dan de zekerheid haar straks te zullen weerzien.
Hij zette zich aan den voet van den _ketapan_, en liet zijn oogen dwalen
over de landstreek. De natuur lachte hem toe en scheen hem welkom te
heeten als een moeder haar teruggekeerd kind. En even als deze haar
vreugde schildert door eigenwillige herinnering aan de voorbijgegane
smart, bij 't vertoonen van wat ze bewaarde als aandenken gedurende het
afzijn, liet ook _Saïdjah_ zich vermaken door 't weerzien van zoovele
plekken die getuigen waren van zijn kort leven. Maar hoe ook zijn oogen of
zijn gedachten ronddwaalden, telkens viel zijn blik en zijn verlangen terug
op het pad dat van _Badoer_ leidt naar den _ketapan_. Alles wat zijn
zinnen waarnamen, heette _Adinda_. Hij zag den afgrond links, waar de
aarde zoo geel is, waar eens een jonge buffel verzonk in de diepte: daar
hadden de dorpelingen zich verzameld om het dier te redden--want het is
geen geringe zaak een jongen buffel te verliezen--en ze hadden zich
neergelaten aan sterke _rottan_-koorden. _Adinda_'s vader was de
moedigste geweest ... O, hoe zij in de handen klapte, _Adinda_!

En daarginds, aan de andere zijde, waar 't kokosboschje wuift over de
hutten van het dorp, daar ergens was _Si-Oenah_ uit een boom gevallen,
en gestorven. Hoe schreide zijn moeder: "omdat _Si-Oenah_ nog zoo klein
was" jammerde zij ... alsof ze minder bedroefd zou geweest zijn als
_Si-Oenah_ grooter geweest ware. Maar klein was hij, dàt is waar, want hij
was kleiner en zwakker nog dan _Adinda_ ...

Niemand betrad het wegje dat van _Badoer_ leidde naar den boom. Straks
zou ze komen: o, zeker.. 't was nog zoo vroeg!

_Saïdjah_ zag een _badjing_ die met dartele vlugheid heen-en-weersprong
tegen den stam van een _klappa_-boom. Het diertje--de ergernis van den
eigenaar des booms, maar lief toch in gedaante en beweging--klauterde
onvermoeid op-en-neder. _Saïdjah_ zag het, en dwong zich er naar te
blijven zien, wijl dit aan zijn gedachten rust gaf van den zwaren arbeid
dien ze verrichtten sedert het opgaan der zon ... rust na 't afmattend
wachten. Welhaast uitten zich zijn indrukken in woorden, en hij zong wat
er omging in zijn ziel. Het ware mij liever u zijn lied te kunnen
_voorlezen_ in 't maleisch, dat italiaansch van het Oosten[145] doch
ziehier de vertaling:

      "Zie hoe de _badjing_ zijn levensonderhoud zoekt
    Op den _klappa_-boom. Hij stijgt, daalt, dartelt links en rechts,
    Hij draait om den boom, springt, valt, klimt, en valt weder:
    Hij heeft geen vleugels, en is toch zoo vlug als een vogel.

      Veel geluk, mijn _badjing_, ik wensch u heil!
    Ge zult gewis vinden het levensonderhoud dat ge zoekt...
    Maar ik zit alleen bij het _djati_-bosch,
    Wachtende op levensonderhoud van mijn hart.

      Reeds lang is het buikje van mijn _badjing_ verzadigd...
    Reeds lang is hij teruggekeerd in zijn nestje...
    Maar nog altijd is mijn ziel
    En mijn hart bitter bedroefd.. _Adinda_!"

Nog was er niemand op het pad dat van _Badoer_ leidde naar den
_ketapan_.

_Saïdjah_'s oog viel op een kapel die zich scheen te verheugen omdat het
begon warm te worden.

      "Zie hoe de vlinder daar rondfladdert.
    Zijn vlerkjes schitteren als een veelkleurige bloem.
    Zijn hartjen is verliefd op den bloesem der _kenari_.
    Zeker zoekt hij zijn welriekende geliefde.

       Veel geluk, mijn vlinder, ik wensch u heil!
    Ge zult gewis vinden wat gij zoekt...
    Maar ik zit alleen bij het _djati_-bosch,
    Wachtende op wat mijn hart liefheeft.

       Reeds lang heeft de vlinder gekust
    Den _kenari_-bloesem die hij zoozeer bemint...
    Maar nog altijd is mijn ziel
    En mijn hart bitter bedroefd... _Adinda_!"

En er was niemand op het pad dat van _Badoer_ leidde naar den boom.

De zon begon reeds hoog te staan ... er was al hitte in de lucht.

       "Zie, hoe de zon schittert daar omhoog,
     Hoog boven den _waringi_-heuvel!
     Ze voelt zich te warm, en wenscht neertedalen,
     Om te slapen in zee, als in de armen van een gade.

       Veel geluk, o zon, ik wensch u heil!
     Wat gij zoekt, zult ge gewis vinden...
     Maar ik zit alleen bij het _djati_-bosch,
     Wachtende op rust voor mijn hart.

       Reeds lang zal de zon ondergegaan wezen,
     En slapen in de zee, als alles duister is...
     En nog altijd zal mijn ziel
     En mijn hart bitter bedroefd zijn.... _Adinda_!

Nog was er niemand op den weg die er leidt van _Badoer_ naar den
_ketapan_.

       "Als er niet langer vlinders zullen rondfladderen,
     Als de sterren niet meer zullen schitteren,
     Als de _melatti_ niet meer welriekend zal wezen,
     Als er niet langer bedroefde harten zijn,
     Noch wild gedierte in het woud...
     Als de zon verkeerd zal loopen,
     En de maan vergeten wat oost en west is...
     Als dàn _Adinda_ nog niet gekomen is,
     Dan zal een engel met blinkende vleugelen
     Neerdalen op aarde, om te zoeken wat daar achterbleef.
     Dan zal mijn lijk hier liggen onder den _ketapan_...
     Mijn ziel is bitter bedroefd... _Adinda_!"

Nog was er niemand op het pad dat van _Badoer_ leidde naar den
_ketapan_.

       "Dan zal mijn lijk door den engel gezien worden.
     Hij zal het zijn broederen aanwijzen met den vinger:

       "Ziet, daar is een gestorven mensch vergeten,
     Zijn verstijfde mond kust een _melatti_-bloem.
     Komt, dat wij hem opnemen en ten-hemel dragen,
     Hem, die op _Adinda_ gewacht heeft tot hij dood was.
     Gewis, hij mag niet daar achterblijven,
     Wiens hart de kracht had zóó te beminnen!"

     Dan zal nog ééns mijn verstijfde mond zich openen
     Om _Adinda_ te roepen, die mijn hart lief heeft...
     Nog éénmaal zal ik de _melatti_ kussen
     Die zij me gaf... _Adinda_... _Adinda_!"

En nog altijd was er niemand op het pad dat van _Badoer_ leidde naar den
boom.

O, ze was gewis tegen den morgenstond in slaap gevallen, vermoeid van 't
waken gedurende den nacht, van 't waken vele lange nachten door! Zeker
had ze niet geslapen sedert weken: zóó was het!

Zou hij opstaan en naar _Badoer_ gaan? Neen! Mocht het schijnen alsof er
twijfel was aan haar komst?

Als hij den man riep die daarginds zijn buffel naar 't veld dreef? Die man
was te ver. En bovendien _Saïdjah_ wilde niet spreken _over Adinda_,
niet vragen _naar Adinda_ ... hij wilde haar weerzien, háár alleen, háár
het eerst! O zeker, zéker zou ze nu spoedig komen!

Hij zou wachten, wachten ...

Maar als ze ziek was, of ... dood?

Als een aangeschoten hert vloog _Saïdjah_ 't pad op, dat van den
_ketapan_ leidt naar het dorp waar _Adinda_ woonde. Hij zag niets en
hoorde niets, en toch had hij iets kunnen hooren, want er stonden
menschen op den weg bij den ingang van het dorp, die riepen: "_Saïdjah_,
_Saïdjah_!"

Maar ... was 't zijn haast, zijn drift, die hem belette _Adinda's_ huis te
vinden? Hij was reeds voortgevlogen tot aan 't einde van den weg waar het
dorp ophoudt, en als dolzinnig keerde hij terug, en sloeg zich voor 't
hoofd omdat hij háár huis had kunnen voorbijgaan zonder het te zien. Maar
weer was hij aan den ingang, en--mijn God, was 't een droom?--weer had hij
_Adinda_'s huis niet gevonden! Nogeens vloog hij terug, en op-eenmaal
bleef hij staan, greep met beide handen zijn hoofd, als om daaruit den
waanzin wegtepersen die hem beving, en riep luide: "dronken, dronken, ik
ben dronken!"

En de vrouwen van Badoer kwamen uit hare huizen, en zagen met deernis
den armen _Saïdjah_ daar staan, want zij herkenden hem, en begrepen dat
hij _Adinda_'s huis zocht, en wisten dat er geen huis van _Adinda_ was in
het dorp Badoer.

Want, toen het distriktshoofd van _Parang-Koedjan_ den buffel van
_Adinda_'s vader had weggenomen ...

Ik heb u gezegd, lezer, dat mijn verhaal eentonig is.

... toen was _Adinda_'s moeder gestorven van verdriet. En haar jongste
zusje was gestorven omdat het geen moeder had die 't zoogde. En
_Adinda_'s vader, die vreesde voor de straf als hij zijn landrenten niet
betaalde ...

Ik weet het wel, ik weet het wel, dat mijn verhaal eentonig is!

... _Adinda_'s vader was heengegaan uit het land. Hij had _Adinda_
meegenomen, met hare broeders. Maar hij had vernomen hoe de vader van
_Saïdjah_ te _Buitenzorg_ was gestraft met rottingslagen omdat hij
_Badoer_ verlaten had zonder pas. En daarom was _Adinda's_ vader niet
gegaan naar _Buitenzorg_, noch naar _Krawang_, noch naar de _Preanger_,
noch naar de _Bataviasche Ommelanden_ ... hij was gegaan naar
_Tjilang-kahan_, het distrikt van _Lebak_, dat aan de zee grenst. Daar
had hij zich verscholen in de bosschen, en gewacht op de komst van
_Pa-Ento, Pa-Lontah, Si-Oeniah, Pa-Ansioe, Abdoel-Isma_ en nog eenige
anderen die door het distriktshoofd van _Parang-Koedjang_ beroofd waren
van hun buffels, en die allen vreesden voor straf als ze hun landrenten
niet betaalden. Daar hadden ze zich bij-nacht meester gemaakt van een
visschersprauw, en waren in zee gestoken. Ze hadden westelijk gestuurd,
en hielden het land rechts van zich, tot aan _Java-punt_. Vanhier waren
zij noordwaarts gestevend tot ze _Tanahitam_ voor zich zagen, dat de
europesche zeelieden _Prinsen-eiland_ noemen. Zij waren dat eiland
omgezeild aan de oostzijde, en hadden toen aangehouden op de
_Keizersbaai_, zich richtende op den hoogen piek in de _Lampongs_. Zóó
althans was de weg dien men elkander fluisterend vóórzei in 't
_Lebaksche_, wanneer er gesproken werd over officieelen buffelroof en
onbetaalde landrenten.

Maar de verbijsterde _Saïdjah_ verstond niet duidelijk wat men hem zeide.
Zelfs begreep hij niet goed het bericht van den dood zijn vaders. Er was
een gegons in zijn ooren als had men op een _gong_ geslagen in zijn hoofd.
Hij voelde hoe 't bloed met schokken werd gewrongen door de aderen aan
zijn slapen, die dreigden te bezwijken onder den druk van zoo zware
uitzetting. Hij sprak niet, en staarde met verdoofden blik rond zonder te
zien wat om en bij hem was, en berstte eindelijk uit in akelig gelach.

Een oude vrouw nam hem mede naar haar huisjen en verpleegde den armen
dwaas. Weldra lachte hij niet meer zoo akelig, maar toch sprak hij niet.
Alleen 's nachts werden de hutgenooten opgeschrikt door zijn stem, als hij
toonloos zong: "_ik weet niet waar ik sterven zal_" en eenige bewoners
van _Badoer_ legden geld tezamen, om een offer te brengen aan de
_boaja's_ van den _Tjioedjoeng_ voor de genezing van _Saïdjah_, dien men
voor zinneloos hield.

Maar zinneloos was hij niet.

Want eens bij nacht, toen de maan helder lichtte, stond hij op van de
_baleh-baleh_, en verliet zachtkens het huis, en zocht naar de plek waar
_Adinda_ gewoond had. Het was niet gemakkelijk die te vinden, omdat er
zoovéél huizen waren ingestort. Doch hij scheen de plaats te herkennen
aan de wijdte van den hoek dien sommige lichtlijnen door 't geboomte
vormden bij haar ontmoeting in zijn oog, zooals de zeeman peiling neemt
op vuurtorens of uitstekende bergpunten.

Ja, dáár moest het zijn ...dáár had _Adinda_ gewoond!

Struikelend over halfvergane bamboe en over stukken van 't neergevallen
dak, baande hij zich een weg naar 't heiligdom dat hij zocht. En, waarlijk,
hij vond nog iets terug van den opstaanden _Pagger_ waarnaast _Adinda_'s
_baleh-baleh_ gestaan had, en zelfs stak in dien _pagger_ nog de
bamboezen pin, waaraan ze haar kleed hing als ze zich te slapen
legde ...

Maar de _baleh-baleh_ was ingestort als het huis, en bijna vergaan tot
stof. Hij nam een handvol daarvan, drukte het aan zijn geopende lippen, en
ademde zeer diep ...

Den volgenden dag vroeg hij aan de oude vrouw die hem verpleegd had, waar
't rijstblok was dat er gestaan had op het erf van _Adinda_'s huis? De
vrouw was verheugd dat ze hem hoorde spreken, en liep het dorp rond om
dat blok te zoeken. Toen zij den nieuwen eigenaar aan _Saïdjah_ kon
aanwijzen, volgde deze haar zwijgend, en bij 't rijstblok gebracht, telde hij
daarop twee en dertig ingekorven strepen ...

Toen gaf hij die vrouw zooveel _Spaansche-matten_ als noodig was tot het
koopen van een buffel, en verliet _Badoer_. Te _Tjilang-Kahan_ kocht hij
een visschersprauw, en kwam daarmede na eenige dagen zeilens in de
_Lampongs_ aan, waar de opstandelingen zich verzetten tegen het
nederlandsch gezag. Hij sloot zich aan bij een bende Bantammers, niet om
te strijden zoozeer als om _Adinda_ te zoeken. Want hij was zacht van
aard, en meer ontvankelijk voor droefenis dan voor bitterheid.

Op zekeren dag dat de opstandelingen op-nieuw waren geslagen, doolde hij
rond in een dorp dat pas veroverd was door het nederlandsche leger, en
dus in brand stond.[146] _Saïdjah_ wist dat de bende die daar vernietigd
was geworden, grootendeels uit Bantammers had bestaan. Als een spook
waarde hij rond in de huizen die nog niet geheel verbrand waren, en vond
het lijk van _Adinda_'s vader met een _klewang_-bajonetwonde in de borst.
Naast hem zag _Saïdjah_ de drie vermoorde broeders van _Adinda_,
jongelingen, bijna kinderen nog, en een weinig verder lag het lijk van
_Adinda_, naakt, afschuwelijk mishandeld ...

Er was een smal strookje blauw lijnwaad gedrongen in de gapende borstwond
die een eind scheen gemaakt te hebben aan lange worsteling ...

Toen liep _Saïdjah_ eenige soldaten te-gemoet, die met geveld geweer de
laatstlevende opstandelingen in 't vuur dreven van de brandende huizen.
Hij omvademde de breede zwaardbajonetten, drukte zich voorwaarts met
kracht, en drong nog de soldaten terug met een laatste inspanning toen
de gevesten stuitten tegen zijn borst.

En weinig tijds later was er te _Batavia_ groot gejubel over de nieuwe
overwinning die weer zooveel lauweren had gevoegd bij de lauweren van 't
nederlandsch-indisch leger. En de Landvoogd schreef naar 't Moederland
dat de rust in de _Lampongs_ hersteld was. En de Koning van Nederland,
voorgelicht door zijn Staatsdienaren, beloonde wederom zooveel heldenmoed
met vele ridderkruisen.

En waarschijnlijk stegen er in zondagskerk of bidstond uit de harten der
vromen dankgebeden ten-hemel, bij 't vernemen dat "de Heer der
heirscharen" weer had meegestreden onder de banier van Nederland ...

    "Maar God, met zooveel wee begaan,
    Nam de offers van dien dag niet aan!"[147]

       *       *       *       *       *

Ik heb 't slot der geschiedenis van _Saïdjah_ korter gemaakt, dan ik had
kunnen doen wanneer ik lust gevoeld had in 't schetsen van iets akeligs.
De lezer zal opgemerkt hebben hoe ik verwijlde bij de beschrijving van het
wachten onder den _ketapan_, als schrikte ik terug voor de treurige
ontknooping, en hoe ik over deze ben heengegleden met afkeer. En toch
was dit mijn voornemen niet, toen ik begon over _Saïdjah_ te spreken.
Want aanvankelijk vreesde ik, sterker kleuren noodig te hebben om den
lezer te treffen bij 't beschrijven van zoo vreemde toestanden. Gaande-weg
echter gevoelde ik dat het een beleediging voor mijn publiek wezen zou,
te gelooven dat ik meer bloed had moeten brengen in mijn schilderij.[148]

Toch had ik dit kùnnen doen, want ik heb stukken voor mij liggen ... doch
neen: liever een bekentenis.

Ja, een bekentenis, lezer! Ik weet niet of _Saïdjah_ _Adinda_ lief had.
Niet of hij naar _Batavia_ ging. Niet of hij in de _Lampongs_ werd
vermoord met nederlandsche bajonetten. Ik weet niet of zijn vader bezweek
ten-gevolge van de rottingslagen die hem werden gegeven omdat hij _Badoer_
had verlaten zonder pas. Ik weet niet of _Adinda_ de manen telde door
kerven in haar rijstblok ...

Dit alles weet ik _niet_!

Maar ik weet _meer_ dan dat alles. Ik weet _en kan bewijzen dat er veel_
Adinda's waren en _veel_ Saïdjah's, en dat, _wat verdichtsel is in 't
bijzonder, waarheid wordt in 't algemeen_. Ik zeide reeds dat ik de namen
kan opgeven van personen die, zooals de ouders van _Saïdjah_ en
_Adinda_, door onderdrukking werden verdreven uit hun land. Het is mijn
doel niet, in dit werk mededeelingen te geven als voegen zouden voor een
vierschaar die uitspraak te doen had over de wijze waarop 't nederlandsch
gezag in Indie wordt uitgeoefend, mededeelingen die slechts kracht van
bewijs zouden hebben voor wien het geduld had die met aandacht en
belangstelling doortelezen, zooals niet verwacht kan worden van een
publiek dat verstroojing zoekt in zijn lektuur. Daarom heb ik, in-plaats
van dorre namen van personen en plaatsen, met de dagteekening er bij,
in-plaats van een afschrift _der lijst van diefstallen en afpersingen,
die voor me ligt_[149] getracht een schets te geven van wat er kàn
omgaan in de harten der arme lieden die men berooft van wat dienen moet
tot onderhoud van hun leven, of zelfs: ik heb dit slechts laten gissen,
vreezende mij te zeer te bedriegen in het teekenen der omtrekken van
aandoeningen die ik nooit ondervond.

Maar wat de _hoofdzaak_ aangaat? O, dat ik opgeroepen werde om te staven
wat ik schreef! O, dat men zeide: "ge hebt dien _Saïdjah_ verdicht ...
hij zong nooit dat lied ... er woonde geen _Adinda_ te _Badoer_!" Maar
dat het gezegd werd met de macht en den wil om recht te doen, zoodra ik
zou bewezen hebben geen lasteraar te zijn!

Is er logen in de gelijkenis van den barmhartigen Samaritaan, omdat er
misschien nooit een geplunderd reiziger is opgenomen in een
samaritaansch huis? Is er logen in de parabel van den zaaier, omdat geen
landbouwer zijn zaad zal uitwerpen op een rots? Of--om aftedalen tot meer
gelijkheid met mijn boek--mag men de waarheid ontkennen die de hoofdzaak
uitmaakt van de _Negerhut_, omdat er misschien nooit een _Evangeline_
bestaan heeft? Zal men tot de schrijfster van dat onsterfelijk
pleidooi--onsterfelijk, niet om kunst of talent, maar door _strekking_,
en _indruk_--zal men tot haar zeggen: "ge hebt gelogen, de slaven worden
niet mishandeld, want ... er is onwaarheid in uw boek: het is een
roman!" Moest niet ook zij, in-plaats eener optelling van dorre
daadzaken, een verhaal geven dat die daadzaken inkleedde, om 't besef
der behoefte aan verbetering te doen doordringen in de harten? Zou haar
boek gelezen zijn, als ze daaraan den vorm had gegeven van een
processtuk? Is 't haar schuld--of de mijne--dat de waarheid, om toegang
te vinden, zoo vaak het kleed moet borgen van de leugen?

En aan sommigen die misschien beweren dat ik _Saïdjah_ en zijn liefde heb
geïdealiseerd, moet ik vragen hoe ze dit weten kunnen? Slechts zeer
weinig Europeanen immers achten het de moeite waard zich neertebuigen
tot waarneming der aandoeningen van de koffi- en suikerwerktuigen die
men "inlanders" noemt. Doch al ware hun aanmerking gegrond, wie zùlke
bedenkingen aanvoert als bewijs tegen de hoofdstrekking van mijn boek,
geeft mij een groote zegepraal. Want ze luiden, vertaald, "het kwaad dat
gij bestrijdt, bestaat niet, of niet in zoo hooge maat, _omdat_ de
inlander niet is als uw _Saïdjah_ ... er ligt in de mishandeling der
Javanen geen zoo groot kwaad als daarin liggen zou wanneer ge uwen
_Saïdjah_ juister geteekend hadt. De Soendanees zingt zulke liederen
niet, bemint zoo niet, gevoelt zoo niet, en dus ...

Neen, Minister van Kolonien, neen, Gouverneurs-generaal in ruste, niet
dàt hebt gij te bewijzen! Ge hebt te bewijzen dat de bevolking niet
mishandeld wordt, onverschillig of er sentimenteele _Saïdjahs_ onder die
bevolking zijn. Of zoudt ge durven beweren buffels te mogen stelen van
lieden die _niet_ beminnen, die _geen_ droefgeestige liedjes zingen, die
_niet_ sentimenteel zijn?[150]

Bij een aanval op letterkundig gebied zou ik de juistheid der teekening
van _Saïdjah_ verdedigen, maar op staatkundigen bodem geef ik terstond
alle aanmerkingen op die juistheid gewonnen, om te beletten dat de
groote vraag worde verplaatst op verkeerd terrein. Het is me geheel om
't even of men mij houde voor een onbekwaam schilder, mits men mij toegeve
dat de mishandeling van den inlander is: VERREGAAND! Zóó toch luidt het
woord op de nota des voorgangers van Havelaar, die door dezen getoond
werd aan den kontroleur Verbrugge: _een nota die voor me ligt_.[149]

Maar ik heb andere bewijzen! En dit is gelukkig, want ook Havelaar's
voorganger kon zich vergist hebben.

Helaas, als _hij_ zich vergiste, werd hij voor die vergissing zeer hard
gestraft. Hij is vermoord.




ACHTTIENDE HOOFDSTUK


't Was namiddag. Havelaar trad uit de kamer, en vond zijn Tine in de
voorgalerij, hem wachtende met de thee. Mevrouw Slotering trad haar huis
uit en scheen zich naar de Havelaars te willen begeven, maar eensklaps
wendde zij zich naar 't hek, en wees daar met vrij hevige gebaren een man
terug die even te-voren was binnengetreden. Ze bleef staan tot zij zich
verzekerd had dat hij naar-buiten was teruggegaan, en keerde daarop langs
het grasveld naar Havelaars huis terug.

"Ik wil toch eindelijk eens weten wat dit beduidt!" zei Havelaar, en toen
de begroeting voorbij was, vroeg hij op schertsenden toon, om haar niet te
doen meenen dat hij haar een weinigje gezag misgunde, op een erf dat
vroeger 't hare was:

--Wel, mevrouw, zeg me toch eens waarom u de menschen die 't erf
betreden, zoo terugzendt? Als die man van zoo-even nu eens iemand was
die kippen te-koop had, of iets anders wat noodig kon zijn voor de
keuken?

Er vertoonde zich op 't gelaat van mevrouw Slotering een pijnlijke trek
die niet ontsnapte aan Havelaars blik.

--Ach, zeide zij, er is zooveel slecht volk!

--Zeker, dat is er overal. Maar als men 't de menschen zoo moeielijk
maakt, zullen de goeden ook weg blijven. Komaan, mevrouw, vertel me toch
eens ronduit waarom ge zoo streng opzicht houdt over 't erf?

Havelaar zag haar aan, en trachtte vergeefs het antwoord te lezen in
haar vochtig oog. Hij drong iets sterker op verklaring aan ... de weduw
berstte in tranen uit, en zei dat haar man ten-huize van het
distriktshoofd te _Parang-Koedjang_ vergiftigd was.

--Hij wilde rechtvaardig zijn, m'nheer Havelaar, ging de arme vrouw voort,
hij wilde een eind maken aan de mishandeling waaronder de bevolking
zucht. Hij vermaande en dreigde de Hoofden, in vergaderingen en
schriftelijk ... ge moet zijn brieven gevonden hebben in 't archief?

Dit was zoo. Havelaar had die brieven gelezen, _waarvan afschriften voor
mij liggen_.[149]

--Hij sprak telkens met den resident, vervolgde de weduw, maar altijd
vergeefs. Want daar 't van algemeene bekendheid was dat de knevelarij
plaats had ten-behoeve en onder bescherming van den Regent, wien de
resident niet bij de Regeering wilde aanklagen, leidden al die gesprekken
tot niets dan tot mishandeling van de klagers. Daarom had mijn arme man
gezegd dat hij, als er geen verbetering kwam vóór 't einde des jaars,
zich rechtstreeks wenden zou tot den Gouverneur-generaal. Dat was in
November. Hij ging kort daarna op een inspektiereis, gebruikte het
middagmaal ten huize van den _Dhemang_ van _Parang-Koedjang_, en werd
kort daarop in deerniswaarden toestand te-huis gebracht. Hij riep, op de
maag wijzende: "vuur, vuur" en weinige uren later was hij dood, hij die
altijd een voorbeeld was geweest van goede gezondheid.

--Hebt ge den dokter van _Serang_ laten roepen? vroeg Havelaar.

--Ja, maar hij heeft mijn echtgenoot slechts kort behandeld, omdat deze
kort na zijn komst gestorven is. Ik durfde den dokter mijn vermoeden niet
meedeelen, omdat ik wegens mijn toestand voorzag deze plaats niet spoedig
te kunnen verlaten, en bevreesd was voor wraak. Ik heb gehoord dat gij
even als mijn echtgenoot u verzet tegen de misbruiken die hier heerschen,
en daarom heb ik geen gerust oogenblik. Ik had dit alles voor u willen
verbergen om u en mevrouw niet angstig te maken, en bepaalde mij dus tot
het bewaken van tuin en erf, opdat geen vreemden toegang zouden hebben
tot de keuken.

Nu werd het Tine duidelijk waarom mevrouw Slotering haar eigen
huishouding was blijven voeren, en zelfs geen gebruik had willen maken
van de keuken "die toch zoo ruim was."

Havelaar liet den kontroleur roepen. Intusschen richtte hij aan den
geneesheer te _Serang_, een verzoek om opgave der verschijnselen bij
Sloterings dood. Het antwoord dat hij op deze vraag bekwam, was niet in
den geest der vermoedens van de weduw. Volgens den arts was Slotering
gestorven aan een "abcès in de lever." Het is me niet gebleken of
zoodanige kwaal zich zoo kan openbaren op-eenmaal, en den dood
veroorzaken in weinige uren? Ik geloof hier te moeten achtslaan op de
verklaring van mevrouw Slotering dat haar echtgenoot vroeger altijd
gezond geweest was. Doch als men geen waarde hecht aan zoodanige
verklaring--omdat de opvatting van 't begrip: _gezondheid_, vooral in
de oogen van niet-geneeskundigen, zeer onderwerpelijk is--blijft toch de
gewichtige vraag bestaan, of iemand die heden sterft aan een "abcès in
de lever" zich gister kon _te-paard_ zetten met het doel om een
bergachtige landstreek te inspekteeren die in sommige richtingen twintig
uren breed is? De arts die Slotering behandelde kan een bekwaam
geneesheer geweest zijn, en zich niettemin vergist hebben in 't
beoordeelen van de verschijnselen der ziekte, onvoorbereid als hij was op
't vermoeden van misdaad.[151]

Hoe dit zij, ik kan niet bewijzen dat Havelaars voorganger vergiftigd was,
daar men Havelaar den tijd niet heeft gelaten deze zaak tot klaarheid te
brengen. Doch wel kan ik bewijzen _dat zijn omgeving hem voor vergiftigd
hield_, en dat men dit vermoeden vastknoopte aan zijn zucht om onrecht
te-keer te gaan.

De kontroleur Verbrugge trad de kamer van Havelaar binnen. Deze vroeg
kortaf:

--Waaraan is m'nheer Slotering gestorven?

--Dat weet ik niet.

--Is hij vergiftigd?

--Dat weet ik niet, maar ...

--Spreek duidelijk, Verbrugge!

--Maar hij trachtte de misbruiken te-keer te gaan, zooals u, m'nheer
Havelaar, en ... en ...

--Welnu? Ga voort?

--Ik ben overtuigd dat hij ... zou vergiftigd geworden zijn als hij langer
hier was gebleven.

--Schrijf dat op!

Verbrugge heeft die woorden opgeschreven. _Zijn verklaring, ligt voor
mij!_[149]

--Nog iets. Is 't _wáár_ of is 't _niet_ waar dat er gekneveld wordt in
_Lebak_?

Verbrugge antwoordde niet.

--Antwoord, Verbrugge!

--Ik durf niet.

--Schrijf 't op, dat je niet durft!

Verbrugge heeft het opgeschreven: _het ligt voor mij_.[149]

--Wèl! Nog iets: je durft niet antwoorden op de laatste vraag, maar je
zei me onlangs, toen er spraak was van _vergiftiging_, dat je de eenige
steun was van je zusters te _Batavia_, niet waar? Ligt dáárin misschien
de oorzaak van je vrees, de grond van wat ik altijd _halfheid_ noemde?

--Ja!

--Schrijf dat op.

Verbrugge schreef het op: _zijn verklaring ligt voor mij!_[149]

--'t Is wèl, zei Havelaar, nu weet ik genoeg. En Verbrugge kon gaan.

Havelaar trad naar buiten en speelde met kleinen Max dien hij met
bijzondere innigheid kuste. Toen mevrouw Slotering vertrokken was, zond
hij 't kind weg en riep Tine in zijn kamer.

--Lieve Tine, ik heb je een verzoek te doen! Ik wenschte dat je met Max
naar _Batavia_ ging: ik klaag heden den Regent aan.

En ze viel hem om den hals, en was ongehoorzaam voor het eerst, en riep
snikkende:

--Neen Max, neen Max, dat doe ik niet ... dat doe ik _niet! Wij eten en
drinken tezamen!_

Had Havelaar ongelijk toen hij beweerde dat zij evenmin recht had op
neussnuiten als de vrouwen te Arles?

Hij schreef en verzond den brief waarvan ik hier een afschrift geef.
Nadat ik eenigszins de omstandigheden heb geschetst, waarin dit stuk
geschreven werd, geloof ik niet noodig te hebben op de kordate
plichtsvervulling te wijzen die daarin doorstraalt, evenmin als op de
zachtmoedigheid die Havelaar bewoog den Regent in bescherming te nemen
tegen al te zware straf. Doch niet zoo overbodig zal 't wezen, daarbij
zijn omzichtigheid te doen opmerken die hem geen woord deed uiten over de
pas gedane ontdekking om niet het stellige zijner aanklacht te verzwakken
door onzekerheid omtrent een wel belangrijke, maar nog onbewezen
beschuldiging. Zijn voornemen was, 't lijk van zijn voorganger te doen
opgraven en wetenschappelijk onderzoeken, zoodra de Regent zou verwijderd
zijn, en diens aanhang onschadelijk gemaakt. Maar men heeft hem hiertoe de
gelegenheid niet gelaten.[152]

In de afschriften van officieele stukken--afschriften die overigens
letterlijk overeenstemmmen met het oorspronkelijke--geloof ik de dwaze
titulatuur te mogen vervangen door eenvoudige voornaamwoorden. Van den
goeden smaak mijner lezers verwacht ik dat zij in deze verandering
genoegen nemen.

   "N° 88. _Geheim. Spoed_.         _Rangkas-Betoeng_, 24 Februari 1856.

   _Aan den Resident van Bantam_.

   Sedert ik voor een maand mijn betrekking alhier aanvaardde, heb ik mij
   hoofdzakelijk beziggehouden met het onderzoek naar de wijze waarop de
   Inlandsche Hoofden zich kwijten van hun verplichtingen jegens de
   bevolking op het stuk van _heerediensten, poendoetan_ en dergelijke.[153]

   Zeer spoedig ontdekte ik dat de Regent op eigen autoriteit, en ten
   zijnen-behoeve, menschen liet opkomen, vèr boven het hem wettig
   toekomend aantal _pantjens_ en _kemits_.[154]

   Ik weifelde tusschen de keus om terstond officieel te rapporteeren,
   en de zucht om door zachtheid, of later zelfs door bedreigingen, dien
   Inlandschen Hoofdambtenaar daarvan terug te brengen, ten-einde het
   tweeledig doel te bereiken om dat misbruik te doen ophouden en
   te-gelijker-tijd dien ouden dienaar van het Gouvernement niet terstond
   al te streng te behandelen, vooral uit aanmerking van de slechte
   voorbeelden die, naar ik geloof, hem dikwijls gegeven zijn, en
   in-verband met de bijzondere omstandigheid dat hij bezoek verwachtte
   van twee verwanten, de Regenten van _Bandoeng_ en van _Tjanjor_,
   althans van den laatsten--die, naar ik meen, reeds met groot gevolg
   op weg is--en hij dus meer dan anders in de verzoeking was--en met het
   oog op den benarden staat zijner geldmiddelen, als-het-ware in de
   _noodzakelijkheid_--om door onwettige middelen te voorzien in de
   noodige toebereidselen voor dat bezoek.

   Dit alles leidde mij tot zachtheid omtrent hetgeen reeds geschied was,
   doch geenszins tot toegevendheid voor den vervolge.

   Ik drong aan op dadelijke staking van elke onwettigheid.

   Van die voorloopige proeve om den Regent door zachtheid tot zijn
   plicht te brengen, heb ik u onder'shands doen kennis dragen.[155]

   Mij is echter gebleken dat hij met brutale onbeschaamdheid alles in den
   wind slaat, en ik gevoel mij krachtens mijn ambtseed verplicht u
   meetedeelen:

   _dat ik den Regent van_ Lebak, Radhen Adhipatti Karta Natta Nagara,
   BESCHULDIG _van misbruik van gezag, door het onwettig beschikken over
   den arbeid zijner onderhoorigen, en_ VERDENK _van knevelarij, door_ het
   vorderen van _opbrengsten in_ naturâ, _zonder, of tegen willekeurig
   vastgestelde, onvoldoende, betaling; dat ik_ voorts _den Dhemang,
   van_ Parang-Koedjang _zijn schoonzoon--verdenk van medeplichtigheid
   aan de genoemde feiten._

   Om beide zaken behoorlijk te kunnen instrueeren, neem ik de vrijheid u
   voortestellen, mij te gelasten:

   1° _den Regent van_ Lebak _voornoemd, met den meesten spoed naar_
   Serang _optezenden, en zorgtedragen dat hij noch voor zijn vertrek,
   noch gedurende de reize in de gelegenheid zij, door omkooping of op
   andere wijze te influenceeren op de getuigenissen die ik zal moeten
   inwinnen;_

   2° _den Dhemang van_ Parang-Koedjang _voorloopig, in arrest te
   nemen;_

   3° _gelijken maatregel toetepassen op zoodanige personen van minderen
   rang, als, behoorende tot de familie van den Regent, geacht kunnen
   worden invloed uitteoefenen op de zuiverheid van het intestellen
   onderzoek;_

   4° _dat onderzoek terstond te doen plaats hebben, en van den uitslag
   te dienen van omstandig bericht._

   Ik neem de vrijheid u voorts in overweging te geven, de komst des
   Regents van _Tjanjor_ te kontramandeeren.

   Ten-slotte heb ik de eer--ten-overvloede voor u, die de Afdeeling
   Lebak beter kent dan mij nog mogelijk is--de verzekering te geven dat
   uit een politiek oogpunt de streng rechtvaardige behandeling dezer
   zaak geen het minste bezwaar heeft, en dat ik eer voor gevaar zou
   beducht zijn als ze niet tot klaarheid gebracht werd. Want ik ben
   geïnformeerd dat de geringe man die, naar een getuige mij zeide,
   _poessing_ is van de vexatie, reeds lang naar redding uitziet.[156]

   Ik heb de kracht tot den moeielijken plicht dien ik door het schrijven
   van dezen brief volbreng, gedeeltelijk geput uit de hoop dat het mij
   vergund zal wezen ter-zijner-tijd een en ander bijtebrengen ter
   verschooning van den ouden Regent, met wiens pozitie, hoezeer door
   eigen schuld veroorzaakt, ik evenwel diep medelijden gevoel.

   _De Adsistent-resident van Lebak_

   MAX HAVELAAR."

Den volgenden dag antwoordde hem ... de resident van _Bantam_? O neen,
de heer Slijmering, _partikulier_!

Dit antwoord is eene kostbare bijdrage tot de kennis van de wijze waarop
het bestuur in Nederlandsch-Indie wordt uitgeoefend. De heer Slijmering
beklaagde zich "dat Havelaar hem van de zaak die voorkwam in den brief
N° 88, niet eerst mondeling had kennis gegeven." Natuurlijk omdat er dan
meer kans ware geweest op "_schipperen_" En voorts: "dat Havelaar _hem
stoorde in zijn drukke bezigheden!_"

De man was zeker bezig met een jaarverslag over rustige rust! Ik heb
dien brief voor mij liggen en vertrouw mijn oogen niet. Ik herlees den
brief van den adsistent-resident van _Lebak_ ik plaats hèm en den
resident van _Bantam_, Havelaar en Slijmering naast elkander...

       *      *       *       *       *

Die Sjaalman is een gemeene schooier! Ge moet weten, lezer, dat
Bastiaans weer dikwijls niet op 't kantoor komt, omdat hij de jicht heeft.
Daar ik nu een gewetenszaak maak van het wegwerpen der fondsen van de
firma--_Last & Co_--want in principes ben ik onwrikbaar, kwam ik
eergister op 't denkbeeld dat Sjaalman toch een tamelijk goede hand
schrijft, en daar hij er zoo armoedig uitziet, en dus voor matig loon wel
zou te krijgen zijn, begreep ik aan de firma verplicht te wezen, op de
goedkoopste wijs in de vervanging van Bastiaans te voorzien. Ik ging dus
naar de Lange-leidsche-dwarsstraat. De vrouw van den winkel was voor,
doch scheen me niet te herkennen, schoon ik haar onlangs heel duidelijk
had gezegd dat ik_ m'nheer Droogstoppel was, Makelaar in koffi, van de
Lauriergracht_. Er is altijd iets stuitends in dat niet herkennen, maar
omdat het nu wat minder koud is, en ik den vorigen keer mijn jas met bont
aanhad, schrijf ik het dááraan toe, en trek 't mij niet aan ... de
beleediging, meen ik. Ik zei dus nogeens, dat ik _m'nheer Droogsstoppel
was, Makelaar in Koffi_ van de _Lauriergracht_, en verzocht haar te gaan
zien of die Sjaalman thuis was, omdat ik niet weer zooals onlangs wilde
te doen hebben met zijn vrouw, die altijd ontevreden is. Maar die
uitdraagster weigerde naar-boven te gaan. "Ze kon niet den heelen dag
trappen klimmen voor dat bedelvolk, zeide zij, ik moest maar zelf gaan
zien." En daar volgde weer een beschrijving van de trappen en portalen,
die ik volstrekt niet noodig had, want ik herken altijd een plaats waar
ik eens geweest ben, omdat ik altijd zoo op alles acht geef. Dit heb ik
mij aangewend in de zaken. Ik klom dus de trappen op, en klopte aan de
bekende deur, die terugweek. Ik trad binnen, en daar ik niemand in de
kamer vond, zag ik eens rond. Nu, veel te zien was er niet. Er hing een
half broekje met geborduurde strook over een stoel ... wat hoeven zulke
menschen geborduurde broekjes te dragen? In een hoek stond een niet zeer
zware reiskoffer, dien ik in gedachte aan het hengsel vatte, en op den
schoorsteenmantel lagen eenige boeken die ik eens inzag. Een wonderlijke
verzameling! Een paar deelen van _Bijron, Horatius, Bastiat, Béranger_,
en ... raad eens? Een bijbel, een kompleete bijbel, met de apokriefe
boeken er in! Dàt had ik bij Sjaalman niet verwacht. En er scheen in
gelezen te zijn ook, want ik vond veel aanteekeningen op losse stukken
papier, die betrekking hadden op de Schrift--hij zegt dat Eva tweemaal
ter-wereld kwam ... de man is gek!--nu, alles was van dezelfde hand als
de stukken in dat verwenschte pak. Vooral 't boek van Job scheen hij
ijverig bestudeerd te hebben, want daar gaapten de bladen. Ik denk dat hij
de hand des Heeren begint te voelen, en daarom door lektuur in de
heilige boeken zich wil verzoenen met God. Ik heb er niets tegen. Maar,
zoo al wachtende, viel mijn oog op een dames-werkdoosje, dat op tafel
stond. Zonder erg bezag ik dat. Er waren een paar half-afgewerkte
kinderkousjes in, en een tal van zotte verzen. Ook een brief aan
Sjaalmans vrouw, zooals uit het opschrift bleek. De brief was geopend,
en zag er uit alsof men hem in drift had saamgeknepen. Nu is mijn vast
principe, nooit iets te lezen dat niet aan mij gericht is, omdat ik dit
niet fatsoenlijk vind. Ik doe het dan ook nooit als ik er geen belang bij
heb. Maar nu kreeg ik een ingeving dat het mijn plicht was, dien brief
eens intezien omdat de inhoud mij misschien zou voorlichten omtrent de
menschlievende bedoeling die me tot Sjaalman voerde. Ik dacht er aan,
hoe toch de Heer altijd nabij de Zijnen is, daar Hij me hier onverwachts in
de gelegenheid stelde, iets meer van dien man te weten te komen, en me
dus behoedde voor 't gevaar een weldaad te bewijzen aan een onzedelijk
persoon. Ik let nauwkeurig op zulke vingerwijzingen van den Heer, en dit
heeft me dikwijls veel nut in de zaken gedaan. Tot mijn groote
verwondering zag ik, dat die vrouw van Sjaalman van deftige familie was,
althans de brief was geteekend door een bloedverwant, wiens naam in
Nederland aanzienlijk is, en ik was inderdaad opgetogen over den schoonen
inhoud van dat schrijven. Het scheen iemand te zijn, die ijverig werkt voor
den Heer, want hij schreef "dat de vrouw van Sjaalman zich moest laten
scheiden van zulk een ellendeling, die haar armoed liet lijden, die zijn
brood niet kon verdienen, die bovendien een schurk was, omdat hij
schulden had ... dat de schrijver van den brief met haar toestand begaan
was, hoewel zij zich dat lot had op den hals gehaald door eigen schuld,
daar ze den Heer had verlaten, en Sjaalman aanhing ... dat ze tot den
Heer moest terugkeeren, en dat dan de heele familie misschien de handen
zou inéénslaan, om haar naaiwerk te bezorgen. Maar vóór alles moest ze
scheiden van dien Sjaalman, die een ware schande was voor de familie."

Kortom, in de kerk zelf was niet meer stichting te halen dan er in dien
brief stond.

Ik wist genoeg, en was dankbaar dat ik op zoo wonderbare wijs was
gewaarschuwd. Zonder deze waarschuwing toch ware ik zeker weer 't
slachtoffer geworden van mijn goed hart. Ik besloot dus nogmaals om
Bastiaans maar te houden tot ik een geschikten vervanger vind, want ik
zet niet gaarne iemand op-straat, en we kunnen op 't oogenblik geen
bediende missen, omdat er zooveel bij ons omgaat.

De lezer zal wel nieuwsgierig zijn, te weten hoe ik 't gemaakt heb op den
laatsten krans, en of ik den triolet heb gevonden? Ik ben niet op den
krans geweest. Er zijn wonderlijke dingen voorgevallen: ik ben naar
Driebergen geweest, met mijn vrouw en Marie. Mijn schoonvader, de oude
Last, de zoon van den eersten Last--toen de Meijers er nog in waren, maar
die zijn er lang uit--had al zoo dikwijls gezegd, dat hij mijn vrouw en
Marie eens wilde zien. Nu was 't vrij goed weer, en mijn vrees voor de
liefdegeschiedenis waarmee Stern gedreigd had, bracht mij op-eens weer
die uitnoodiging in de gedachten. Ik sprak er over met onzen boekhouder,
die een man is van veel ondervinding, en me na rijp beraad in overweging
gaf, mij op mijn plan te beslapen. Dit nam ik terstond voor, want ik ben
snel in de uitvoering van mijn besluiten. Den volgenden dag reeds zag ik
in, hoe wijs die raad geweest was, want de nacht had mij op het denkbeeld
gebracht, dat ik niet beter kon doen dan de beslissing uittestellen tot
vrijdag. Kortom, na rijpelijk alles te hebben overwogen--er was veel vóór,
maar ook veel tegen--zijn we gegaan, saturdag-middag, en maandag-morgen
teruggekeerd. Ik zou dit alles niet zoo uitvoerig verhalen, als 't niet
in nauw verband stond met mijn boek. Ten-eerste hecht ik er aan, dat ge
zoudt weten, waarom ik niet protesteer tegen de zotternijen die Stern den
laatsten zondag zeker weer heeft uitgekraamd.--Wat is dat voor een
vertelling, van iemand die wat hooren zou als hij dood was? Marie sprak
er van. Ze had het van de Rosemeijertjes, die in suiker doen.--Ten-tweede,
omdat ik nu op-nieuw de zekere overtuiging heb opgedaan, dat al die
vertellingen over ellende en onrust in den Oost, klinkklare leugens zijn.
Zoo ziet men, hoe 't reizen iemand in de gelegenheid stelt, de zaken goed
te doorgronden.

Saturdag-avend namelijk, had mijn schoonvader een uitnoodiging aangenomen
bij een heer die vroeger in den Oost resident was, en nu op een groot
buiten woont. Dáár zijn we geweest, en waarlijk, ik kan de lieve ontvangst
niet genoeg roemen. Hij had zijn rijtuig gezonden om ons aftehalen, en de
koetsier had een rood vest aan. Nu was 't nog wel wat te guur om de
buitenplaats te bezien, die prachtig moet wezen in den zomer, maar in
't huis zelf verlangde men naar niets meer, want er was vol-op van alles
wat vermaak geeft: een billardzaal, een bibliotheekzaal, een overdekte
ijzeren glasgalerij als broeikast, en de _kakatoea_ zat op een kruk van
zilver.[157] Ik had nooit zoo-iets gezien, en maakte terstond de
opmerking, hoe toch altijd goed gedrag beloond wordt. Die man had terdeeg
op zijn zaken gepast, want hij had wel drie ridderorden. Hij bezat een
heerlijke buitenplaats, en bovendien een huis te Amsterdam. Aan 't souper
was alles getruffeld, en ook de bedienden aan tafel hadden roode vesten
aan, net als de koetsier.

Daar ik veel belang stel in indische zaken--om de koffi--bracht ik
dáárop het gesprek, en zag al heel spoedig waaraan ik me te houden had.
Die resident heeft me gezegd, dat hij 't in den Oost altijd heel goed
heeft gehad, en dat er dus geen woord waar is aan al die vertellingen
over ontevredenheid onder de bevolking. Ik bracht het gesprek op
Sjaalman. Hij kende hem, en wel van een zeer ongunstige zijde. Hij
verzekerde mij, dat men zeer goed had gedaan dien man wegtejagen, want hij
was een zeer ontevreden persoon, die altijd op alles aanmerking maakte,
terwijl er bovendien veel viel aftekeuren in zijn eigen gedrag. Hij
schaakte namelijk telkens meisjes, en bracht die dan bij zijn eigen vrouw,
en hij betaalde zijn schulden niet, wat toch zeer onfatsoenlijk is. Daar ik
nu uit den brief dien ik gelezen had, zoo juist wist hoe gegrond al die
beschuldigingen waren, deed het me groot genoegen, te zien dat ik de
zaken zoo goed beoordeeld had, en was ik zeer tevreden met mijzelf. Ik
ben hiervoor dan ook bekend bij mijn pilaar ... dat ik altijd zoo juist
oordeel, meen ik.

Die resident en zijn vrouw waren lieve, gulle menschen. Ze verhaalden ons
veel van hun levenswijs in den Oost. Het moet daar toch wel aangenaam
wezen. Zij zeiden dat hun buitenplaats bij Driebergen niet half zoo groot
was als hun "erf", zooals ze dat noemden, in de binnenlanden van Java,
en dat daartoe wel honderd menschen noodig waren tot onderhoud. Maar--en
dit is wel een bewijs hoe bemind ze waren--dat deden die menschen geheel
om-niet, en alleen uit genegenheid. Ook verhaalden zij, dat bij hun
vertrek de verkoop hunner meubelen wel tienmaal meer dan de waarde had
opgebracht, omdat de Inlandsche Hoofden zoo graag een aandenken koopen
van een resident die goed voor hen geweest is. Ik zei dit later aan
Stern, die beweerde dat het door dwang geschiedde, en dat hij dit uit
Sjaalmans pak bewijzen kon.[158] Maar ik heb hem gezegd, dat die Sjaalman
een lasteraar is, dat hij meisjes heeft geschaakt--even als die jonge
Duitscher bij Busselinck & Waterman--en dat ik volstrekt geen waarde
hecht aan zijn oordeel, want dat ik nu van een resident zelf had gehoord
hoe de zaken stonden, en dus van m'nheer Sjaalman niets te leeren had.

Er waren daar nog meer menschen uit den Oost, onder anderen een heer die
heel rijk was, en nog altijd veel geld verdiende aan thee, die de Javanen
voor hem moeten maken voor weinig geld, en die de Regeering van hem koopt
voor hoogen prijs, om de werkzaamheid van die Javanen aantemoedigen. Ook
die heer was zeer boos op al de ontevreden menschen, die gedurig spreken
en schrijven tegen de Regeering. Hij kon 't bestuur van de kolonien niet
genoeg roemen, want hij zei overtuigd te wezen dat er veel verloren werd
op de thee die men van hem kocht, en dat het dus een ware edelmoedigheid
was, bij voortduring een zoo hoogen prijs te betalen voor een artikel dat
eigenlijk weinig waarde heeft, en dat hijzelf dan ook niet lustte, want hij
dronk altijd chinesche thee. Ook zeide hij dat de Gouverneur-generaal die
de zoogenaamde theekontrakten had verlengd, in weerwil van de berekening
dat er door 't Land zooveel verloren wordt op die zaken, zulk een bekwaam
braaf mensch was, en vooral zulk een trouw vriend voor wie hem vroeger
gekend hadden. Want die Gouverneur-generaal had zich volstrekt niet
gestoord aan de praatjes over 't verlies op de thee, en hem, toen er
spraak was van de intrekking dier kontrakten, ik geloof in 1846, een
grooten dienst gedaan door te bepalen dat men maar altijd zou voortgaan met
het koopen van zijn thee. "Ja, riep hij uit, het hart bloedt me als ik zulke
edele menschen hoor lasteren! Als hij er niet geweest was, liep ik nu
te-voet met vrouw en kinderen."[159] Toen liet hij zijn _barouchet_ voorkomen,
en die zag er zóó keurig uit, en de paarden staken zóó goed in 't vleesch,
dat ik best begrijpen kan, hoe men gloeit van dankbaarheid voor zulk een
Gouverneur-generaal. Het doet inde ziel goed, het oog te vestigen op zoo
liefelijke aandoeningen, vooral wanneer men die vergelijkt met dat verwenschte
morren en klagen van wezens als zoo'n Sjaalman.

Den volgenden dag bracht die resident ons een bezoek terug, en ook die
heer voor wien de Javanen thee maken. 't Zijn beste menschen, en toch
deftig van belang! Beiden tegelijk vroegen zij met welken trein we dachten
aantekomen te Amsterdam? Wij begrepen niet wat dit beteekenen moest, maar
later werd het ons duidelijk, want toen we maandagmorgen daar aankwamen,
waren er aan de station twee bedienden, één met een rood vest, en één
met een geel vest, die tegelijk ons zeiden met den telegraaf last te
hebben bekomen, ons aftehalen met rijtuig. Mijn vrouw was konfuus, en ik
dacht er aan, wat Busselinck en Waterman zouden gezegd hebben, als ze
dat gezien hadden ... dat er twee rijtuigen tegelijk voor ons waren, meen
ik. Maar 't was niet gemakkelijk een keus te doen, want ik kon niet
besluiten een der partijen te krenken, door 't afwijzen van een zoo lieve
attentie. Goede raad was duur. Maar ik heb mij uit die hoogstmoeielijke
omstandigheid alweer gered. Ik heb mijn vrouw en Marie in 't roode rijtuig
gezet--in den wagen van 't rooie vest, meen ik--en ik ben in 't gele
gaan zitten ... in 't gele rijtuig, meen ik.

Wat die paarden liepen! Op de Weesperstraat, waar 't altijd zoo vuil is,
vloog de modder rechts en links huizenhoog, en, alsof weer 't spel
sprak, daar liep die schooierige Sjaalman, in gebogen houding, met
gebukt hoofd, en ik zag hoe hij met de mouw van zijn kaal jasje, zijn bleek
gelaat trachtte te reinigen van de spatten. Ik ben zelden prettiger uit
geweest, en mijn vrouw vond het ook.




NEGENTIENDE HOOFDSTUK


In 't partikulier briefje dat de heer Slijmering aan Havelaar zond,
deelde hij dezen mede dat hij in weerwil zijner "drukke bezigheden" den
volgenden dag te _Rangkas-Betoeng_ zou komen om te overleggen wat er
moest gedaan worden. Havelaar, die maar al te goed wist wat zulke
overlegging te beteekenen had--zijn voorganger had zoo dikwijls
"geaboucheerd" met den resident van _Bantam_!--schreef den volgenden
brief, dien hij den resident te-gemoet zond opdat deze dien zou gelezen
hebben voor hij op de Lebaksche hoofdplaats aankwam. Kommentaar op dit
stuk is overbodig.

   "N° 91. _Geheim. Spoed.           Rangkas-Betoeng, 25 Februari 1856_,
                                     _desavends te 11 ure_.

   Gisteren middag te 12 ure had ik de eer tot u aftezenden mijn
   spoedmissive N° 88, houdende in substantie:

   _dat ik na lang onderzoek, en na vergeefs getracht te hebben den
   betrokkene door zachtheid terugtebrengen van zijn verkeerdheid, mij
   krachtens mijn ambtseed verplicht gevoelde den Regent van_ Lebak _te_
   BESCHULDIGEN _van misbruik van gezag, en dat ik, hem_ VERDACHT _hield
   van knevelarij_.

   Ik was zoo vrij in dien brief u voortestellen dat Inlandsch Hoofd naar
   _Serang_ opteroepen, ten-einde _na zijn vertrek_ en _na neutralisatie
   van den bedervenden invloed zijner uitgestrekte familie_[160] een
   onderzoek te doen instellen naar de gegrondheid mijner beschuldiging
   en van mijn vermoeden.

   Lang, of juister gezegd _veel_, had ik nagedacht voor ik daartoe
   besloot.

   Het was u door mijn zorg bekend dat ik getracht heb door vermaningen
   en bedreigingen den ouden Regent voor ongeluk en schande te bewarenen
   mijzelf voor de diepe grieve, daarvan--zij 't dan ook alleen de
   onmiddelijk voorafgaande oorzaak te zijn.

   Doch ik zag aan den anderen kant de _sedert jaren uitgezogene, diep
   gedrukte_ bevolking, ik dacht aan de noodzakelijkheid van een
   voorbeeld--want _vele andere vexatien_ zal ik u te rapporteeren
   hebben, als niet ten-minste _deze_ zaak door terugwerking daaraan een
   eind maakt--en, ik herhaal het, _na rijp beraad_ heb ik gedaan wat ik
   voor plicht hield.

   Op dit oogenblik ontvang ik uwe vriendelijke en geachte partikuliere
   letteren, houdende mededeeling dat gij morgen hier zult komen, en
   tevens een wenk dat ik deze zaak liever vooraf partikulier had moeten
   behandelen.

   Morgen dus zal ik de eer hebben u te zien, en het is juist hierom dat
   ik vrijheid neem u dezen te-gemoet te zenden, om vóór die ontmoeting
   het volgende te konstateeren.

   Alles wat ik omtrent de handelingen van den Regent onderzocht, was
   diep geheim. Alleen _hijzelf_ en de _Patteh_ wisten het, want ik had
   hem loijaal gewaarschuwd. Zelfs de kontroleur weet nu nog maar
   ten-deele den uitslag van mijn onderzoekingen.[161] Deze geheimhouding
   had een tweeledig doel. Eerst, toen ik nog hoopte den Regent van zijn
   weg terugtebrengen, was het om, àls ik slaagde, hem niet te
   kompromitteeren. De _Patteh_ heeft mij namens hem--het was op den
   12den dezer--expresselijk voor die diskretie bedankt.[162] Doch later
   toen ik begon te wanhopen aan den goeden uitslag mijner pogingen, of
   beter, toen de maat mijner verontwaardiging door een pas gehoord
   voorval overliep[163] toen langer zwijgen _medeplichtigheid_ worden
   zou, toen moest die geheimhouding strekken ten-_mijnen_-behoeve, want
   ook omtrent mijzelf en de mijnen heb ik plichten te vervullen.

   Immers na 't schrijven der missive van gister, zou ik onwaardig zijn
   het Gouvernement te dienen, indien het daarin voorkomende, ijdel,
   ongegrond, uit de lucht gegrepen was. En zoude of zal het mij mogelijk
   wezen te bewijzen dat ik gedaan heb: "_wat een goed Adsistent-resident
   behoort te doen_"[164] te bewijzen dat ik niet beneden de betrekking
   sta die mij gegeven is, te bewijzen dat ik niet loszinnig en
   lichtvaardig zeventien moeielijke dienstjaren op 't spel zet, en wat
   meer zegt, het belang van vrouw en kind ... zal 't mij mogelijk zijn dat
   alles te _bewijzen_, wanneer niet een diep geheim mijn nasporingen
   verbergt, en den schuldige belet zich, zooals men 't noemt, _te
   dekken_?[165]

   Bij de minste verdenking zendt de Regent een expresse naar zijn neef
   die op-weg is, en die belang heeft bij zijn _maintien_. Hij vraagt,
   ten-koste van wat ook, geld, deelt het met kwistige hand uit aan
   ieder dien hij in den laatsten tijd heeft te-kort gedaan, en 't gevolg
   zou wezen--ik hoop, niet te moeten zeggen: _zal_ wezen--dat _ik_ een
   lichtvaardig oordeel heb geveld, en kortaf: een onbruikbaar ambtenaar
   ben, om niet erger te zeggen.

   Om mij tegen deze eventualiteit te verzekeren, dient dit schrijven. Ik
   heb de meeste hoogachting voor u, maar ik ken den geest dien men "de
   geest der Oost-Indische ambtenaren" zou kunnen noemen[166] en _ik_
   bezit dien geest _niet_!

   Uw wenk dat de zaak vooraf beter _partikulier_ ware behandeld
   geworden, doet me vreezen voor een abouchement. Wat ik in mijn brief
   van gisteren gezegd heb, is _waar_. Doch misschien zou het onwaar
   _schijnen_, wanneer de zaak werd behandeld op een wijze als zou kunnen
   strekken tot openbaarmaking van mijne beschuldiging en van mijn
   vermoeden, _voor de Regent van hier verwijderd is_.

   Ik mag u niet ontveinzen dat zelfs uw onverwachte komst, in verband
   met de gister door mij naar _Serang_ gezonden expresse, mij doet
   vreezen dat de schuldige die vroeger niet wilde toegeven aan mijn
   vermaningen, _nu_ vóór den tijd zal wakker worden en trachten, zoo
   mogelijk, zich _tant soit peu_ te diskulpeeren.[167]

   Ik heb de eer mij thans nog letterlijk te gedragen aan mijne missive van
   gister, doch neem de vrijheid daarbij optemerken dat die missive óók
   het voorstel inhield: _om vóór het onderzoek den Regent te
   verwijderen, en zijn afhangelingen voorloopig, onschadelijk te maken_.
   Ik vermeen niet verder verantwoordelijk te zijn voor wat ik avanceerde,
   dan voor-zoover gij mocht gelieven intestemmen met mijn voorstel
   betreffende de _wijze_ van onderzoek, dat is: onpartijdig, openlijk, en
   vooral _vrij_.

   Die vrijheid bestaat _niet_ voor de Regent verwijderd is, en naar mijn
   bescheiden meening ligt hierin niets gevaarlijks. Hem kan immers
   gezegd worden dat _ik_ hem beschuldig en verdenk, dat _ik_ gevaar
   loop, en niet _hij_, wanneer hij onschuldig is. Want ikzelf ben van
   oordeel dat ik uit de dienst behoor ontslagen te worden, als er
   blijken zal dat ik lichtvaardig, of zelfs maar voorbarig heb
   gehandeld.[168]

   Voorbarig! Na _jaren, jaren_, misbruik!

   Voorbarig! Als een eerlijk man slapen kon, en leven en genieten, zoo
   lang zij voor wier welzijn hij geroepen is te waken, zij die in den
   hoogsten zin zijn _naasten_ zijn, worden gekneveld en uitgezogen!

   Het is waar, ik ben hier kort, doch ik hoop dat de vraag eenmaal
   wezen zal: _wat_ men gedaan heeft, of men het _goed_ gedaan heeft,
   niet of men het in _te korten tijd_ heeft gedaan. Voor mij is elke tijd
   te lang die gekenmerkt wordt door afpersing en onderdrukking, en
   zwaar weegt mij de sekonde die door _mijn_ nalatigheid, door _mijn_
   plichtverzuim, door _mijn_ "geest van schipperen" in ellende zou
   doorgebracht zijn.

   Ik heb berouw over de dagen die ik heb laten verloopen voor ik u
   officieel rapporteerde, en ik vraag verschooning voor dat verzuim.

   Ik neem de vrijheid u te verzoeken mij in de gelegenheid te stellen mijn
   schrijven van gisteren te rechtvaardigen, en mij te vrijwaren voor de
   mislukking mijner pogingen om de afdeeling _Lebak_ te bevrijden van de
   wormen die sedert menschen-geheugenis knagen aan haar welvaart.

   Het is daarom dat ik op-nieuw zoo vrij ben, u te verzoeken mijne
   handelingen ten deze--trouwens alleen bestaande in _onderzoek,
   rapport_ en _voorstel_[169]--wel te willen goedkeuren, den Regent van
   _Lebak_, zonder voorafgaande _direkte_ of _indirekte_ waarschuwing
   van hier te verwijderen, en voorts te doen instellen een onderzoek
   naar hetgeen ik meedeelde in mijn schrijven van gisteren N° 88.[170]

         De Adsistent-resident van Lebak,

           MAX HAVELAAR"


Deze bede _om de schuldigen niet in bescherming te nemen_, ontving de
Resident onderwege. Een uur na zijn komst te _Rangkas-Betoeng_ legde hij
een kort bezoek bij den Regent af, en vroeg hem bij die gelegenheid: wat
hij kon inbrengen tegen den _Adsistent-resident_? en: of _hij, Adhipatti,
geld noodig had?_ Op de eerste vraag antwoordde de Regent: "_niets, dat
kan ik bezweren!_" Op de tweede antwoordde hij toestemmend, waarop de
resident hem een paar bankbriefjes gaf, die hij--voor de gelegenheid
meegebracht!--uit zijn vestzak haalde. Men begrijpt dat dit geheel buiten
Havelaar omging, en straks zullen wij te weten komen hoe die schandelijke
handelwijze hem bekend werd.[171]

Toen de resident Slijmering bij Havelaar afstapte, was hij bleeker dan
gewoonlijk, en zijn woorden stonden verder van elkander dan ooit. Het was
dan ook geen geringe zaak voor iemand die zóó uitmuntte in "schipperen"
en jaarlijksche rustverslagen, zoo op-eenmaal brieven te ontvangen waarin
geen spoor was, noch van 't gebruikelijk officieel optimismus, noch van
kunstige omwending der zaak, noch van vrees voor ontevredenheid van de
Regeering over 't "bemoeielijken" met ongunstige berichten. De resident
van _Bantam_ was geschrokken, en als men mij de onedelheid van 't beeld
wil vergeven om-den-wille van de juistheid, heb ik lust hem te
vergelijken bij een straatjongen die zich beklaagt over verkrachting van
voorouderlijke gewoonten, omdat een excentriek kameraadje hem zonder
voorafgaande scheldwoorden geslagen heeft.

Hij begon met den kontroleur te vragen waarom deze niet beproefd had
Havelaar van zijn aanklacht terugtehouden? De arme Verbrugge, wien de
geheele aanklacht onbekend was, betuigde dit, maar vond geen geloof. De
heer Slijmering kon maar niet begrijpen dat iemand, geheel alleen, op
eigen verantwoordelijkheid en zonder langgerekte overwegingen of
"ruggespraken" had kunnen overgaan tot zóó ongehoorde plichtsvervulling.
Daar evenwel Verbrugge--volkomen naar waarheid--zijn onbekendheid met de
door Havelaar geschreven brieven staande hield, moest de resident na
veel uitroepingen van ongeloovige verbazing eindelijk wel toegeven, en hij
ging--ik weet niet waarom?--tot het voorlezen van die brieven over.

Wat Verbrugge bij 't aanhooren daarvan leed, is moeielijk te beschrijven.
Hij was een eerlijk man, en zou zeker niet gelogen hebben als Havelaar
zich op hem had beroepen om de waarheid van den inhoud der brieven te
staven. Maar ook zonder deze eerlijkheid, hij had in veel schriftelijke
rapporten niet altijd kùnnen vermijden de waarheid te zeggen, ook waar die
soms gevaarlijk was. Hoe zou 't zijn, als Havelaar daarvan gebruik maakte?

Na 't voorlezen van de brieven betuigde de resident dat het hem
aangenaam wezen zou indien Havelaar die stukken terugnam, om ze te
kunnen beschouwen als niet geschreven, hetgeen deze met beleefde
vastheid weigerde. Na vergeefs te hebben getracht hem hiertoe te
bewegen, zei de resident dat hem niets overbleef dan een onderzoek
intestellen naar de gegrondheid van de gedane klachten, en dat hij dus
Havelaar verzoeken moest de getuigen te doen oproepen die zijn
beschuldigingen konden staven.

Arme lieden die u gewond hadt aan de doornstruiken in den ravijn, hoe
angstig zouden uw harten geklopt hebben als ge dezen eisch hadt
kunnen hooren!

Arme Verbrugge! Gij, eerste getuige, hoofdgetuige, getuige _ex officio_,
getuige uit kracht van ambt en eed! Getuige, die reeds getuigd hàdt op
schrift! Op schrift dat dáár lag, op de tafel, onder Havelaars hand ...

Havelaar antwoordde:

"Resident, _ik_ ben adsistent-resident van _Lebak_, _ik_ heb beloofd de
bevolking te beschermen tegen afpersing en geweldenarij, _ik_ klaag den
Regent aan, en zijn schoonzoon van _Parang-Koedjang_, _ik_ zal de
gegrondheid mijner aanklacht bewijzen zoodra me daartoe de gelegenheid
wordt gegeven die ik voorstelde in mijn brieven, _ik_ ben schuldig aan
laster, als mijn aanklacht valsch is!"

Hoe ruim Verbrugge ademde!

En hoe vreemd de resident Havelaars woorden vond!

Het onderhoud duurde lang. Met beleefdheid--want beleefd en welopgevoed
wàs de heer Slijmering--trachtte hij Havelaar te bewegen van zoo verkeerde
grondbeginselen aftezien. Maar met even groote beleefdheid bleef deze
onverzettelijk. Het slot was dat de resident moest toegeven, en als
bedreiging zei, wat voor Havelaar een zegepraal was: _dat hij zich dan
genoodzaakt vond de bedoelde brieven te brengen onder de aandacht van de
Regeering_.

De zitting werd opgeheven. De resident bezocht den _Adhipatti_--we zagen
reeds wat hij daar te verrichten had!--en gebruikte daarna 't middagmaal
aan den schralen disch der Havelaars. Terstond daarop keerde hij terug
naar _Serang_, met grooten spoed: Omdat. Hij. Het. Zoo. Bij-zonder.
Druk. Had.

Den volgenden dag ontving Havelaar een brief van den resident van
_Bantam_, welks inhoud blijkt uit het antwoord dat ik hier afschrijf:


   "N° 93. _Geheim.                  Rangkas-Betoeng, 28 Februari 1856_.

   Ik heb de eer gehad te ontvangen uwe spoedmissive van 26 dezer LaO,
   _geheim_, houdende hoofdzakelijk mededeeling:

   _dat gij gronden hadt, niet te treden in de voorstellen, gedaan bij
   mijne ambtsbrieven van 24 en 25 dezer, Nrs 88 en 91_;

   _dat gij vooraf vertrouwelijke mededeeling hadt gewenscht_;

   _dat gij niet goedkeurt mijne verrichtingen in die beide brieven
   omschreven_;

   _en ten-slotte van eenige bevelen_.

   Ik heb thans de eer, gelijk trouwens reeds in de konferentie van
   eergister mondeling geschiedde, nogmaals en ten-overvloede te
   verzekeren:

   _dat ik volkomen eerbiedig de wettigheid van uw gezag, waar het geldt
   de keuze, al of niet te treden in mijn voorstellen_;

   _dat de ontvangen bevelen met stiptheid en des-noods met
   zelfverloochening, zullen worden nagekomen, als waart gij tegenwoordig,
   bij al wat ik doe en zeg, of juister: bij al wat ik niet  doe en niet
   zeg_.

   Ik weet dat gij op mijn loijaliteit ten deze vertrouwt.[172]

   Doch ik neem de vrijheid ten plechtigste te protesteeren tegen den
   minsten zweem van afkeuring omtrent éénige handeling, éénig woord,
   éénige zinsnede, door mij in deze zaak verricht, gesproken of
   geschreven.

   Ik heb de overtuiging mijn _plicht_ te hebben gedaan, in doel en in
   wijze van uitvoering, _geheel mijn plicht, niets dan mijn plicht_ zonder
   de minste afwijking.

   Lang, had ik nagedacht voor ik handelde--dat is: voor ik _onderzocht,
   rapporteerde_ en _voorstelde_--en als ik in iets het minste zou
   gefaald hebben ... uit overijling faalde ik niet.

   In gelijke omstandigheden zou ik op-nieuw--iets sneller echter
   --geheel, letterlijk geheel hetzelfde doen en nalaten.

   Al ware het zelfs dat een hooger macht dan de uwe iets afkeurde in
   wat ik deed--behoudens misschien het eigenaardige van mijn stijl die
   een deel uitmaakt van mijzelf, een gebrek waarover ik zoomin
   verantwoordelijk ben als een stamelaar voor het zijne--al ware het dat
   ... doch neen, dit kàn niet zijn, maar al ware het zoo: ik _heb mijn_
   plicht _gedaan!_

   Wel doet het mij--zonder bevreemding evenwel--leed, dat gij hierover
   anders oordeelt--en wat mijn persoon aangaat, zou ik terstond berusten
   in wat mij een miskenning toeschijnt--doch er is een _principe_ in 't
   spel, en ik heb gewetensredenen die eischen dat uitgemaakt worde
   welke meening juist is, die van _U_ of de _mijne_.

   Anders dienen dan ik te _Lebak_ diende, kan ik niet. Wenscht dus het
   Gouvernement anders te worden gediend, dan moet ik als eerlijk man
   eerbiedig verzoeken mij te ontslaan. Dan moet ik op  zes-en-dertigjarigen
   leeftijd trachten op-nieuw een loopbaan  aantevangen. Dan moet ik, na
   zeventien jaren, na zeventien _zware  moeielijke_ dienstjaren, na mijn
   beste levenskrachten te hebben ten-offer gebracht aan wat ik voor plicht
   hield, op-nieuw aan de  Maatschappij vragen of ze mij brood wil geven voor
   vrouw en kind, brood in ruil voor mijn denkbeelden, brood wellicht in
   ruil voor arbeid met  kruiwagen of spade, als de kracht van mijn arm meer
   waard wordt gekeurd dan de kracht mijner ziel.

   Maar ik kan en wil niet gelooven dat uwe meening door zijne Excellentie
   den Gouverneur-generaal gedeeld wordt, en ik ben dus verplicht, vóór ik
   overga tot het bitter uiterste dat ik neerschreef  in de vorige alinea,
   u eerbiedig te verzoeken aan het Gouvernement voortestellen:

   _den resident van_ Bantam _aanteschrijven, alsnog goedtekeuren de
   handelingen van den adsistent-resident van_ Lebak, _betrekking hebbende
   op diens missieves van_ 24 en 25 dezer, Nis 88 en 91.

   Of wel:

   _genoemden adsistent-resident te roepen ter verantwoording op de door
   den resident van_ Bantam _te formuleeren punten van afkeuring_.

   Ik heb de eer u ten-slotte de dankbare verzekering te geven, dat
   wanneer _iets_ me kon terugbrengen van mijn lang doordachte, en
   bedaard maar vurig aangekleefde principes ten dezen ... waarlijk, het
   zou geweest zijn de heusche innemende wijze waarop gij in de konferentie
   van eergister die principes hebt bestreden.

      _De Adsistent-resident van Lebak_,


          MAX HAVELAAR."


       *       *       *       *       *

Zonder uitspraak te doen omtrent de gegrondheid van het vermoeden der
Weduwe Slotering, betreffende de oorzaak die haar kinderen tot weezen
maakte, en alleen aannemende wat bewijsbaar is, dat er in _Lebak_ nauw
verband was tusschen plichtsbetrachting en gif--al bestond dan ook dit
verband slechts in meening[173]--zal toch ieder inzien dat Max en Tine
kommervolle dagen hadden doortebrengen na 't bezoek van den resident. Ik
geloof niet noodig te hebben den angst te schetsen van een moeder die bij
't reiken van spijs aan haar kind, zich gedurig de vraag moet voorleggen
of ze misschien haar lieveling vermoordt? En wèl was het een "afgebeden
kind" de kleine Max, die zeven jaar was uitgebleven na 't huwelijk, als
wist de schalk dat het geen voordeel was ter-wereld te komen als zoon
van zulke ouders!

Negen-en-twintig lange dagen had Havelaar te wachten voor de
Gouverneur-generaal hem meedeelde ... doch we zijn nog zoover niet.

Kort na de vergeefsche pogingen om Havelaar te bewegen tot de intrekking
zijner brieven, of tot het verraden van de arme lieden die op zijn
grootmoedigheid vertrouwd hadden, trad eens Verbrugge bij hem binnen. De
brave man was doodsbleek, en had moeite te spreken.

--Ik ben bij den Regent geweest, zeide hij ... dàt is infaam ... maar
verraad me niet.

--Wat? Wàt moet ik niet verraden?

--Geeft ge mij uw woord geen gebruik te maken van wat ik u zeggen zal?

--Weer halfheid, zei Havelaar. Doch ... goed! Ik geef mijn woord.

En toen verhaalde Verbrugge, wat den lezer reeds bekend is, dat de
resident aan den _Adhipatti_ had gevraagd of hij iets wist intebrengen
tegen den adsistent-resident, en hem tevens geheel onverwachts geld had
aangeboden en gegeven. Verbrugge wist het van den regent zelf, die hem
vroeg welke redenen den resident hiertoe konden geleid hebben? Havelaar
was verontwaardigd, maar ... hij had zijn woord gegeven.

Den volgenden dag kwam Verbrugge terug, en zei dat Duclari hem onder
't oog had gebracht hoe onedel het was, Havelaar, die met _zulke_
tegenstanders te strijden had, zoo geheel alleen te laten, waarop
Verbrugge dezen kwam ontheffen van zijn gegeven woord.

--Goed! riep Havelaar, schrijf het op!

Verbrugge schreef het op. Ook die verklaring ligt voor mij.[174]

De lezer heeft immers reeds lang ingezien waarom ik zoo gemakkelijk
afstand kon doen van alle aanspraken op _juridieke_ echtheid der
geschiedenis van _Saïdjah_?

Het was zeer treffend optemerken hoe de beschroomde Verbrugge--vóór de
verwijten van Duclari--op Havelaars woord durfde bouwen in een zaak die
zoo noopte tot woordbreuk!

En nog iets. Er zijn sedert de gebeurtenissen die ik verhaal, jaren
verloopen. Havelaar heeft in dien tijd veel geleden, hij heeft zijn gezin
zien lijden--de geschriften die voor mij liggen, getuigen daarvan!--en 't
schijnt dat hij gewacht heeft ... ik geef de volgende aanteekening van
zijn hand:

"_Ik heb in de nieuwsbladen gelezen dat de heer_ Slijmering _benoemd is
tot ridder van den Nederlandschen Leeuw. Hij schijnt thans resident van_
Djokjakarta _te wezen. Ik zou dus nu op de_ Lebaksche _zaken kunnen
terugkomen zonder gevaar voor_ Verbrugge."




TWINTIGSTE HOOFDSTUK


't Was avend. Tine zat te lezen in de binnengalerij, en Havelaar teekende
een borduurpatroon. Kleine Max tooverde een legprent in elkaar, en
maakte zich driftig omdat hij niet vinden kon: "het rooie lijf van die
mevrouw."

--Zou 't nu zóó goed wezen, Tine? vroeg Havelaar. Kijk, ik heb dien palm
wat grooter gemaakt ... 't is nu juist _the line of beautij_ van Hogarth,
niet waar?

--Ja, Max! Maar die vetergaten staan te dicht op elkander.

--Zoo? En die anderen strooken dan? Max, laat me je broekjen eens zien!
Ei, heb je _die_ strook aan? Ach, ik weet nog waar je die geborduurd
hebt, Tine!

--Ik niet. Waar dan?

--'t Was in den Haag, toen Max ziek was en we zoo geschrokken waren
omdat de dokter zei dat hij een zoo ongewoon gevormd hoofd had, en dat er
zooveel zorg vereischt werd om aandrang naar de hersenen te voorkomen,
juist in die dagen was je bezig aan die strook.

Tine stond op, en kuste den kleine.

--Ik hèb haar buik, ik hèb haar buik! riep 't kind vroolijk, en de rooie
mevrouw was kompleet.

--Wie hoort daar een _tontong_ slaan? vroeg de moeder.[175]

--Ik, zei kleine Max.

--En wat beduidt dat?

--Bedtijd! Maar ... ik heb nog niet gegeten.

--Eerst krijg je eten, dat spreekt vanzelf.

En ze stond op, en gaf hem zijn eenvoudig maal dat ze uit een goed
gesloten kast in haar kamer scheen gehaald te hebben, want men had het
knippen van vele sloten gehoord.

--Wat geef je 'm daar? vroeg Havelaar.

--O wees gerust, Max: 't is beschuit uit een blik van Batavia! En ook de
suiker is altijd achter slot geweest.

Havelaars gedachten keerden terug naar 't punt waarop ze waren
afgebroken.

--Weet je wel, ging hij voort, dat wij de rekening van dien dokter nog
niet betaald hebben ... o, dat is zeer hard?

--Lieve Max, we leven hier zoo spaarzaam, weldra zullen wij alles kunnen
afdoen! Bovendien, je zult wel spoedig resident worden, en dan is alles
geregeld in weinig tijds.

--Dat is nu juist een zaak die me verdrietig maakt, zei Havelaar. Ik zou
zoo heel ongaarne _Lebak_ verlaten ... dit zal ik je uitleggen. Geloof
je niet dat we nog meer van onzen Max hielden na zijn ziekte? Nu, zóó ook
zal ik dat arme _Lebak_ liefhebben na de genezing van den kanker waaraan
't lijdt sedert zooveel jaren. De gedachte aan bevordering doet me
schrikken: ik kan hier niet gemist worden, Tine! En toch, aan den
anderen kant, als ik weer bedenk dat we schulden hebben ...

--Alles zal wel goed gaan, Max! Al moest je nu van hier, dan kan je
later _Lebak_ helpen als je Gouverneur-generaal bent.

Daar kwamen woeste strepen in Havelaars borduurpatroon! Er was toorn in
dat bloemsel, die vetergaten werden hoekig, scherp, ze beten elkaar ...

Tine begreep dat ze iets miszegd had.

--Lieve Max ... begon ze vriendelijk.

--Vervloekt! Wil je die stumperts zóó lang laten hongeren? Kan jij leven
van _zand_?

--Lieve Max!

Maar hij sprong op. Er werd niet meer geteekend, dien avend. Hij ging
toornig op-en-neer in de binnengalerij, en eindelijk sprak hij op een toon
die ruw en hard zou geklonken hebben aan iederen vreemde, doch door Tine
heel anders werd opgevat:

--Vervloekt die lauwheid, die schandelijke lauwheid! Daar zit ik nu
sedert een maand te wachten op recht, en intusschen wordt er vreeselijk
geleden door dat arme volk. De Regent schijnt er op te rekenen dat
niemand hem aandurft! Zie ...

Hij ging in zijn kantoor, en kwam terug met een brief in de hand, een
brief die voor me ligt, lezer!

--Zie, in dezen brief durft hij me voorstellen doen over de _soort_ van
arbeid dien hij wil laten verrichten door de menschen die hij onwettig
heeft opgeroepen. Is dit niet de onbeschaamdheid te vèr gedreven?[176]
En weet je wie dat zijn? Dat zijn vrouwen met kleine kinderen, met
zuigelingen, zwangere vrouwen die van _Parang-Koedjang_ zijn gedreven
naar de hoofdplaats om voor hèm te werken! Mannen zijn er niet meer! En
ze hebben niets te eten, en ze slapen op den weg, en eten zand! Kan _jij_
zand eten? Moeten ze zand eten tot ik Gouverneur-generaal ben?
Vervloekt!

Tine wist zeer goed op wien Max eigenlijk boos was, als hij zoo sprak tot
haar die hij zoo liefhad.

--En, ging Havelaar voort, dat loopt alles ter _mijner_ verantwoording!
Als er op dit oogenblik van die arme wezens ronddwalen daar buiten ...
als zij 't schijnsel zien van onze lampen, zullen zij zeggen: "daar woont
de ellendeling die ons beschermen zou! Daar zit hij rustig bij vrouw en
kind, en teekent borduurpatroontjes, en wij liggen hier als boschhonden
op den weg verhongeren met onze kinderen!" Ja, ik hoor het wel, ik hoor
het wel, dat roepen om wraak over mijn hoofd! Hier, Max, hier!

En hij kuste zijn kind met een wildheid die 't verschrikte.

--Mijn kind, als men je zeggen zal dat ik een ellendeling ben die geen
moed had om recht te doen ... dat er zooveel moeders zijn gestorven door
mijn schuld ... als men je zeggen zal dat het verzuim van je vader den
zegen wegstal van je hoofd ... o Max, o Max, getuig dan wat ik leed!

En hij berstte in tranen uit, die Tine afkuste. Zij bracht daarop kleinen
Max naar zijn bedjen--een stroomat--en toen ze terugkwam, vond ze
Havelaar in gesprek met Verbrugge en Duclari die zoo-even waren binnen
getreden. Het gesprek liep over de verwachte beslissing van de
Regeering.

--Ik begrijp zeer goed dat de resident in een moeielijken toestand is, zei
Duclari. Hij kan 't Gouvernement niet aanraden gevolg te geven aan uw
voorstellen, want dan zou er _te veel_ aan den dag komen. Ik ben reeds
lang in 't _Bantamsche_, en weet er veel van, meer nog dan uzelf,
m'nheer Havelaar! Ik was reeds als onderofficier in deze streken, en dan
komt men zaken te weten die de inlander zoo niet durft zeggen aan de
ambtenaren. Maar als nu na een openlijk onderzoek dat alles aan den dag
komt, zal de Gouverneur-generaal den resident ter verantwoording roepen,
en hem afvragen hoe 't komt dat hij in twee jaren niet ontdekt heeft, wat
u terstond in 't oog is gevallen? Hij moet dus natuurlijk trachten zoodanig
onderzoek te verkomen ...

--Ik heb dit ingezien, antwoordde Havelaar, en, wakker gemaakt door zijn
poging om den _Adhipatti_ te bewegen iets tegen mij intebrengen--hetgeen
schijnt aantetoonen dat _hij_ beproeven wil de kwestie te verleggen, door
bij-voorbeeld _mij_ te beschuldigen van ... ik weet niet wat--heb _ik_ me
hiertegen gedekt door afschriften van mijn brieven rechtstreeks aan de
Regeering te zenden. In een daarvan komt het verzoek voor, ter
verantwoording te worden geroepen wanneer er misschien mocht worden
voorgegeven dat _ik_ iets misdaan had. Als nu de resident _mij_ aantast,
kan daarop in gewone billijkheid geen beslissing worden genomen zonder
dat men _mij_ vooraf heeft gehoord. Dit is men zelfs een misdadiger
schuldig, en daar _ik_ niets misdaan heb ...

Daar komt de post aan! riep Verbrugge.

Ja, 't was de post! De post, die den volgenden brief meebracht van den
Gouverneur-generaal van Nederlandsch Indie aan den _gewezen_ adsistent-
resident van _Lebak_, Havelaar.


   "_Kabinet_. N° 54.                      _Buitenzorg, 23 Maart 1856_.
     
   De wijze, waarop door u is te werk gegaan, bij de ontdekking of
   vooronderstelling van kwade praktijken van de Hoofden in de afdeeling
   _Lebak_, en de houding daarbij door u tegenover uwen Chef, den
   Resident van _Bantam_, aangenomen, hebben in hooge mate mijne
   ontevredenheid verwekt.

   In uwe bedoelde handelingen worden evenzeer gemist bezadigd overleg,
   beleid en voorzichtigheid, zoo zeer vereischt in eenen ambtenaar met
   uitvoering van gezag in de binnenlanden bekleed (_sic_) als begrippen
   van ondergeschiktheid aan uwen onmiddelijken superieur.

   Reeds weinige dagen na de aanvaarding uwer betrekking hebt gij kunnen
   goedvinden, zonder voorafgaande raadpleging van (_sic_) den Resident,
   het hoofd van het Inlandsch Bestuur te _Lebak_ te maken tot het
   doelwit van bezwarende onderzoekingen.

   In die onderzoekingen hebt gij aanleiding gevonden, zonder zelfs uwe
   beschuldigingen tegen dat Hoofd door feiten, veel minder bewijzen te
   staven, tot het doen van voorstellen, die de strekking hadden een
   Inlandsch Ambtenaar van de stempel van den Regent van _Lebak_, een
   zestigjarigen doch nog ijverigen Landsdienaar, aan naburige
   aanzienlijke Regentengeslachten vermaagschapt, en omtrent wien steeds
   gunstige getuigenissen waren uitgebracht, aan eene hem moreel geheel
   vernietigende bejegening te onderwerpen.

   Daarenboven hebt gij, toen de resident zich ongenegen betoonde aan uw
   voorstellen gereedelijk gevolg te geven geweigerd aan het billijk
   verlangen van uwen Chef te voldoen om volle opening te geven van
   hetgeen u omtrent de handelingen van het Inlandsch Bestuur te
   _Lebak_, bekend was.

   Zulke handelingen verdienen alle afkeuring, en doen lichtelijk
   gelooven aan _ongeschiktheid_ voor het bekleeden eene betrekking bij
   het Binnenlandsch Bestuur.

   Ik heb mij verplicht gezien, u van de verdere vervulling der
   betrekking van Adsistent-resident van _Lebak_ te ontheffen.

   Uit aanmerking evenwel van gunstige rapporten, vroeger omtrent u
   ontvangen, heb ik in het voorgevallene geen reden willen vinden, om u
   het uitzicht op eene wederplaatsing bij het Binnenlandsch Bestuur te
   benemen. Ik heb u daarom voorloopig belast met de waarneming der
   betrekking van Adsistent-resident van _Ngawi_.

   Van uwe verdere handelingen in die betrekking zal het geheel afhangen
   of gij bij het Binnenlandsch Bestuur zult kunnen geplaatst blijven."

En daaronder stond de naam van den man, op wiens "_ijver, bekwaamheid_ en
_goede trouw_" de Koning zeide te kunnen staat-maken, toen hij diens
benoeming tot Gouverneur-generaal van Nederlandsch Indie onderteekende.
[177]

--We gaan van hier, beste Tine, zei Havelaar gelaten, en hij reikte den
kabinetsbrief aan Verbrugge, die 't stuk las tezamen met Duclari.

Verbrugge had tranen in de oogen, maar sprak niet. Duclari, een zeer
beschaafd mensch, berstte in een wilden vloek uit:

--G.......... ik heb hier in 't bestuur schelmen en dieven gezien ... ze
zijn in eere van hier gegaan, en men schrijft aan _U_ zulk een brief!

--'t Is niets, zei Havelaar, de Gouverneur-generaal is een eerlijk man:
hij moet bedrogen zijn ... hoewel hij zich tegen dat bedrog had kunnen
hoeden door mij eerst te hooren. Hij is verstrikt in 't web van de
buitenzorgsche ambtenarij. We kennen dat! Maar ik zal tot hem gaan en hem
aantoonen hoe hier de zaken staan. Hij zal recht doen, ik ben er
zeker van!

--Maar, als ge naar _Ngawi_ gaat ...

--Juist, ik weet dit! Te _Ngawi_ is de Regent verwant aan het Djokjasche
hof. Ik ken _Ngawi_, want ik was twee jaar lang in de _Baglen_, dat in
de buurt is.[178] Ik zou te _Ngawi_ hetzelfde moeten doen wat ik hier
gedaan heb: dat zou nutteloos heen-en-weer reizen zijn. Bovendien, 't is
mij onmogelijk dienst te doen op de proef alsof ik me slecht gedragen had!
En eindelijk, ik zie in dat ik om een eind te maken aan al dat geknoei,
geen ambtenaar moet wezen. Als ambtenaar staan er tusschen de Regeering
en mij te veel personen die belang hebben bij 't loochenen der ellende van
de bevolking. Er zijn nog meer redenen die mij beletten naar _Ngawi_ te
gaan. Die plaats was niet vakant ... ze is voor mij open gemaakt, kijk!

En hij toonde in de _Javasche Courant_ die met dezelfde post was
aangekomen, dat inderdaad bij 'tzelfde besluit der Regeering waarbij hem
het Bestuur van _Ngawi_ werd opgedragen, de adsistent-resident van die
provincie verplaatst werd naar een andere afdeeling die vakant was.

--Weet ge waarom ik juist naar _Ngawi_ moet, en niet naar die vakante
afdeeling? Dat zal ik je zeggen! De resident van _Madiven_, waaronder
_Ngawi_ behoort, is de _schoonbroeder van den vorigen resident van
Bantam_. Ik heb gezegd dat de Regent vroeger zulke slechte voorbeelden
had gehad ...

--Ah, riepen Verbrugge en Duclari tegelijk. Ze begrepen waarom Havelaar
juist naar _Ngawi_ verplaatst werd om op de proef te dienen, of hij zich
misschien beteren zou!

--En om nòg een reden kan ik niet daarheen gaan, zeide hij. De
tegenwoordige Gouverneur-generaal zal spoedig aftreden ... zijn opvolger
ken ik, en ik weet dat er van hem niets te wachten valt.[179] Om dus nog
tijdig voor dat arme volk iets te verrichten, moet ik den tegenwoordigen
Gouverneur spreken voor zijn vertrek, en als ik nu naar _Ngawi_ ging, zou
dat onmogelijk wezen. Tine, hoor eens!

--Lieve Max?

--Je hebt moed, niet waar?

--Max, je weet dat ik moed heb ... als ik bij je ben!

--Welnu!

Hij stond op, en schreef 't volgend rekwest, naar mijn inzien een
voorbeeld van welsprekendheid.


                                      "_Rangkas-Betoeng, 29 Maart 1856_.

   _Aan den Gouverneur-Generaal
   van Nederlandsch-Indie_.

   Ik had de eer te ontvangen uwer Excellentie's kabinetsmissive van 23
   dezer, N° 54.

   Ik zie me genoodzaakt, in antwoord op dat stuk, Uwe Excellentie te
   verzoeken mij te verleenen een eervol ontslag uit 's Lands  dienst.[180]

          MAX HAVELAAR."

Er was te _Buitenzorg_ tot het verleenen van 't gevraagd ontslag niet
zoo langen tijd noodig als er scheen vereischt geweest te zijn voor de
beslissing hoe men Havelaars aanklacht kon afwenden. Dit toch had een
maand gevorderd, en 't gevraagd ontslag kwam binnen weinig dagen te
_Lebak_ aan.

--Goddank, riep Tine, dat je eindelijk jezelf kunt zijn!

Havelaar ontving geen last om 't Bestuur zijner Afdeeling voorloopig
overtegeven aan Verbrugge, en meende dus zijn opvolger te moeten
afwachten. Deze bleef lang uit omdat hij uit een geheel anderen hoek van
Java komen moest. Na bijna drie weken wachtens schreef de gewezen
adsistent-resident van _Lebak_, die echter nog altijd als zoodanig was
opgetreden, den volgenden brief aan den kontroleur Verbrugge:


   "N° 153                             _Rangkas-Betoeng, 15 April 1856_.

    _Aan den Kontroleur van Lebak_.[181]

   Het is u bewust dat ik bij Gouvernements Besluit van den 4den dezer,
   N° 4, op mijn verzoek eervol ben ontslagen uit 's Lands dienst.

   Misschien ware ik in mijn recht geweest, na de ontvangst van die
   beschikking mijn betrekking van adsistent-resident terstond
   neerteleggen, daar het een anomalie schijnt een funktie te vervullen
   zonder ambtenaar te wezen.

   Ik ontving evenwel geen aanschrijving om mijn betrekking overtegeven,
   en gedeeltelijk uit besef van de verplichting mijn post niet te
   verlaten zonder behoorlijk afgelost te zijn, gedeeltelijk uit oorzaken
   van ondergeschikt belang, wachtte ik de komst van mijn opvolger af, in
   de meening dat die ambtenaar spoedig--althans deze maand--zou
   arriveeren.

   Thans verneem ik van u dat mijn vervanger nog niet zoo spoedig kan
   verwacht worden--ge hebt, meen ik, die tijding te _Serang_ gehoord--en
   tevens dat het den resident verwonderde dat ik, in de zeer bijzondere
   pozitie waarin ik verkeer, nog niet heb verzocht het Bestuur aan u te
   mogen overdragen.

   Niets kon mij aangenamer zijn dan dit bericht. Want ik behoef u niet te
   verzekeren dat ik, die verklaard heb niet anders te kunnen dienen dan
   ik hier deed ... ik die voor deze wijze van dienen ben gestraft met
   berisping, met een ruïneuze en deshonorante overplaatsing ... met den
   last om de arme lieden te verraden die op mijn loijauteit vertrouwden
   --met de keus alzoo tusschen oneer en broodsgebrek!--dat ik na dit
   alles met moeite en zorg elk voorkomend geval te toetsen had aan mijn
   plicht, en dat de eenvoudigste zaak _mij_ zwaar viel, geplaatst als ik
   was tusschen mijn geweten en de principes van 't Gouvernement waaraan
   ik trouw schuldig ben zoolang ik niet ontheven ben van mijn ambt.

   Deze moeielijkheid openbaarde zich vooral bij 't antwoord dat ik geven
   moest aan _klagers_.

   Eens toch had ik beloofd niemand te zullen overleveren aan de rankune
   zijner hoofden! Eenmaal had ik--onvoorzichtig genoeg!--mijn woord ten
   borg gesteld voor de rechtvaardigheid van 't Gouvernement.

   De arme bevolking kon niet weten dat die belofte en die borgstelling
   gedesavoueerd waren, en dat ik arm en onmachtig alleen stond met mijn
   zucht voor recht en menschelijkheid.

   En men ging met klagen voort!

   Het was grievend, na de ontvangst der kabinetsmissive van 23 Maart,
   dáár te zitten als vermeende toevlucht, als machtelooze beschermer.

   Het was hartverscheurend de klachten aantehooren over mishandeling,
   uitzuiging, armoede, honger ... terwijl ikzelf nu met vrouw en kind
   honger en armoede te-gemoet ga.

   En ook 't Gouvernement mocht ik niet verraden. Ik mocht tot die arme
   lieden niet zeggen: "gaat en lijdt, want het Bestuur _wil_ dat gij
   gekneveld wordt!" Ik mocht mijn onmacht niet erkennen, één als ze was
   met de schande en de gewetenloosheid der raadgevers van den
   Gouverneur-generaal.

   Ziehier wat ik antwoordde:

   "_Terstond kan ik u niet helpen! Doch ik zal naar Batavia gaan, ik
   zal den Grooten-Heer spreken over uw ellende_. Hij _is rechtvaardig,
   en_ hij _zal u bijstaan. Gaat voorloopig rustig naar huis ...verzet u
   niet ...verhuist nog niet ... wacht geduldig: ik denk, ik ... hoop
   dat er recht zal geschieden!_"

   Zóó meende ik, beschaamd over de schending mijner toezegging van hulp,
   mijn denkbeelden in overeenstemming te brengen met mijn plicht omtrent
   het Bestuur _dat mij nog deze maand betaalt_, en ik zou aldus tot de
   komst van mijn opvolger zijn voortgegaan, indien niet een bijzonder
   voorval mij heden in de noodzakelijkheid bracht aan die dubbelzinnige
   verhouding een eind te maken.

   Zeven personen hadden geklaagd. Ik gaf hun bovenstaand antwoord. Zij
   keerden naar hun woonstede terug. Onder-weg ontmoet hen hun
   dorpshoofd. Hij moet ze verboden hebben hun _kampong_ weder te
   verlaten, en nam ze--naar men mij rapporteert--hun kleederen af, om
   hen te dwingen tehuis te blijven. Één hunner ontsnapt, vervoegt zich
   _weder_ bij mij en verklaart: _niet naar zijn dorp te durven terugkeeren_.

   Wat ik nu _dien_ man moet antwoorden, weet ik niet!

   Ik _kan_ hem niet beschermen ... ik _mag_ hem mijn onmacht niet
   bekennen ... ik _wil_ 't aangeklaagd dorpshoofd niet vervolgen, daar
   zulks den schijn zou meebrengen alsof deze zaak _pour le besoin de ma
   cause_ door mij was opgerakeld: ik weet niet meer wat te doen ...

   Ik belast u, onder nadere goedkeuring des Residents van _Bantam_,
   vanaf morgen-ochtend met het bestuur der afdeeling _Lebak_.

     _De Adsistent-resident van Lebak_,

         MAX HAVELAAR."


Daarop vertrok Havelaar met vrouw en kind van _Rangkas-Betoeng_. Hij
weigerde alle geleide. Duclari en Verbrugge waren diep geroerd bij 't
afscheid. Ook Max was aangedaan, vooral toen hij op de eerste
wisselplaats eene talrijke menigte vond, die weggeslopen was uit
_Rangkas-Betoeng_ om hem daar te begroeten voor het laatst.

Te _Serang_ stapte de familie bij den heer Slijmering af, die haar met de
gewone indische gastvrijheid ontving.[182]

's Avends kwam er veel bezoek bij den resident. Men zeide zoo beteekenisvol
mogelijk, gekomen te zijn _om Havelaar te begroeten_, en Max ontving menig
welsprekenden handdruk ...

Maar hij moest naar _Batavia_ om den Gouverneur-generaal te spreken ...

Dáár aangekomen, liet hij om gehoor verzoeken. Dit werd hem geweigerd
omdat er een fijtzweer was aan den voet van zijn Excellentie.

Havelaar wachtte tot die fijtzweer genezen was. Toen liet hij andermaal
verzoeken gehoord te worden.

Zijn Excellentie "_had het zoo druk dat zij zelfs aan den Direkteur-generaal
van financien een audientie had moeten weigeren_" en kon dus ook Havelaar
niet ontvangen.

Havelaar wachtte tot zijn Excellentie zou heengeworsteld zijn door die
drukte. Intusschen voelde hij iets als naijver op de personen die aan zijn
Excellentie waren toegevoegd in den arbeid. Want hij werkte gaarne snel
en veel, en gewoonlijk smolten zulke "drukten" weg onder zijn hand.
Hiervan echter was nu natuurlijk geen spraak. Havelaars arbeid was
zwaarder dan arbeid: hij _wachtte_!

Hij wachtte. Eindelijk liet hij op-nieuw verzoeken om gehoord te worden.
Men gaf hem ten-antwoord "_dat zijn Excellentie hem niet kon ontvangen,
wijl ze hierin verhinderd werd door de drukte van haar aanstaand
vertrek_."

Max beval zich aan in de gunst van zijn Excellentie om één half uur
gehoor, zoodra er een kleine ruimte wezen zou tusschen twee "drukten."

Eindelijk vernam hij dat zijn Excellentie den volgenden dag vertrekken zou!
Dit was hem een donderslag. Nog altijd hield hij zich krampachtig vast aan
't geloof dat de aftredende Landvoogd eerlijk man, en ... bedrogen was.[183]
Een vierendeel uurs ware voldoende geweest om derechtvaardigheid zijner zaak
te bewijzen, en dit vierendeel uurs scheen men hem niet te willen geven.

Ik vind onder Havelaars papieren de minuut van een brief dien hij aan den
aftredenden Gouverneur-generaal schijnt geschreven te hebben op den
laatsten avend voor diens vertrek naar 't moederland. Op den rand staat
met potlood aangeteekend: "_niet juist_" waaruit ik opmaak dat sommige
zinsneden bij 't afschrijven veranderd zijn. Ik doe dit opmerken, om niet
uit het gemis aan _letterlijke_ overeenstemming van _dit_ stuk, twijfel te
doen geboren worden aan de echtheid der andere _officieele_ stukken die
ik meedeelde, en die allen door een vreemde hand voor _eensluidend
afschrift_ zijn geteekend. Misschien heeft de man aan wien deze brief
gericht was, lust den _volkomen_-juisten tekst daarvan publiek te
maken.[184] Men zou door vergelijking kunnen zien hoever Havelaar is
afgeweken van zijn minuut. _Zakelijk_ korrekt was de inhoud aldus:


                                                 "_Batavia, 23 Mei 1856_.

   Excellentie! Mijn ambtshalve bij missive van 28 Februari gedaan verzoek
   om aangaande de _Lebaksche_ zaken te worden gehoord, is zonder gevolg
   gebleven.

   Evenzoo heeft Uwe Excellentie niet gelieven te voldoen aan mijn
   herhaalde verzoeken om audientie.

   Uwe Exellentie heeft dus een ambtenaar die _gunstig bij het Gouvernement
   bekend stond_--dit zijn uwer Excellentie's eigen  woorden!--iemand die
   zeventien jaren het Land in deze gewesten diende, iemand die niet alleen
   niets misdeed, maar zelfs met ongekende zelfverloochening het goede
   beoogde en voor eer en plicht alles veil had ... zóó iemand heeft Uwe
   Excellentie gesteld beneden den misdadiger. Want dien _hoort_ men
   ten-minste.

   Dat men Uwe Excellentie omtrent mij misleid heeft, begrijp ik. Maar dat
   Uwe Excellentie niet de gelegenheid heeft aangegrepen om die misleiding
   te ontgaan, begrijp ik niet.

   Morgen gaat uwe Excellentie van hier, en ik mag haar niet laten
   vertrekken zonder nog eenmaal gezegd te hebben _dat ik mijn_ PLICHT
   _heb gedaan_, GEHEEL-EN-AL MijN PLICHT, _met beleid, met bezadigdheid,
   met menschlievendheid, met zachtheid en met moed_.

   De gronden waarop gebazeerd is de afkeuring in Uwer Excellentie's
   kabinetsmissive van 23 Maart, zijn _geheel-en-al verdicht_ en
   _logenachtig_.

   Ik kan dit _bewijzen_, en dit ware reeds geschied, als Uwe Excellentie
   mij één half uur gehoor had willen schenken. Als Uwe Excellentie één
   half uur tijd had kunnen vinden _om recht te doen_!

   Dit is zoo niet geweest! Een deftig gezin is daardoor tot den
   bedelstaf gebracht ...

   Hierover evenwel klaag ik niet.

   Maar Uwe Excellentie heeft _gesanktioneerd_: HET STELSEL VAN MISBRUIK
   VAN GEZAG, VAN ROOF EN MOORD, WAARONDER DE ARME JAVAAN GEBUKT GAAT,
   en dáárover klaag ik.

   Dàt schreit ten hemel!

   Er kleeft bloed aan de overgegaarde penningen van uw dùs ontvangen
   indisch traktement, Excellentie![185]

   Nog éénmaal vraag ik om een oogenblik gehoor, zij het dezen nacht, zij
   het morgen vroeg! En alweder vraag ik dit niet voor mij, maar voor de
   zaak die ik voorsta, de zaak van rechtvaardigheid en menschelijkheid,
   die tevens de zaak is van welbegrepen politiek.

   Als uwe Excellentie het met haar geweten kan overeenbrengen, van hier
   te vertrekken zonder mij te hooren, het mijne zal gerust zijn bij de
   overtuiging al het mogelijke te hebben aangewend om de treurige,
   bloedige gebeurtenissen te voorkomen, die weldra 't gevolg zullen
   wezen van de eigenwillige onkunde waarin de Regeering wordt gelaten
   tenopzichte van hetgeen er omgaat onder de bevolking.[186]

   MAX HAVELAAR."


Havelaar wachtte dien avend. Hij wachtte den gansche nacht.

Hij had gehoopt dat misschien verstoordheid over den toon van zijn brief
bewerken zou, wat hij vergeefs getracht had te bereiken door zachtheid en
geduld. Zijn hoop was ijdel! De Gouverneur-generaal vertrok zonder
Havelaar te hebben gehoord. Er was weder een Excellentie ter-ruste
gegaan in 't moederland!

       *       *       *       *       *

Havelaar doolde arm en verlaten rond. Hij zocht ...

Genoeg, mijn goede Stern! Ik, Multatuli, neem de pen op. Ge zijt niet
geroepen Havelaars levensgeschiedenis te schrijven. Ik heb u in 't leven
geroepen ... ik liet u komen van Hamburg ... ik leerde u redelijk goed
hollandsch schrijven, in zeer korten tijd ... ik liet u Louise Rosemeijer
kussen, die in suiker doet ... het is genoeg, Stern, ge kunt gaan!

       *       *       *       *       *

Die Sjaalman en zijn vrouw ...

Halt, ellendig produkt van vuile geldzucht en godslasterlijke femelarij!
Ik heb u geschapen ... ge zijt opgegroeid tot een monster onder mijn pen
... ik walg van mijn eigen maaksel: stik in koffi en verdwijn!

       *       *       *       *       *

Ja, ik, Multatuli "die veel gedragen heb" neem de pen op. Ik vraag geen
verschooning voor den vorm van mijn boek. Die vorm kwam mij geschikt voor
ter bereiking van mijn doel.

Dit doel is tweeledig:

Ik wilde in de eerste plaats het aanzijn geven aan iets dat als heilige
_poesaka_ zal kunnen bewaard worden door kleinen Max en zijn zusje, als
hun ouders zullen zijn omgekomen van ellende.

Ik wilde aan die kinderen een adelbrief geven van mijne hand.

En in de tweede plaats:_ik wil gelezen worden_.

Ja, ik wil gelezen worden! Ik wil gelezen worden door staatslieden, die
verplicht zijn te letten op de teekenen des tijds.. door letterkundigen,
die toch ook eens 't boek moeten inzien waarvan men zooveel kwaads
spreekt ... door handelaren, die belang hebben bij de koffiveilingen ...
door kameniers, die me huren voor weinige centen ... door
Gouverneurs-generaal in-ruste ... door Ministers in bezigheid[187] ...
door de lakeien van die Excellentien ... door bidpredikers, die _more
majorum_ zullen zeggen dat ik den Almachtigen God aantast, waar ik
slechts opsta tegen 't godje dat zij maakten naar hun beeld ... door
duizenden en tienduizenden van exemplaren uit het droogstoppelras,
die--voortgaande hun zaakjes op de bekende wijs te behartigen--'t hardst
zullen meeschreeuwen over de mooijigheid van m'n geschrijf[188] ... door
de leden der Volksvertegenwoordiging, die weten moeten wat er omgaat in
't groote Rijk over zee, dat behoort tot het Rijk van Nederland ...

Ja, ik _zal_ gelezen worden!

Als dit doel bereikt wordt, zal ik tevreden zijn. Want het was me niet te
doen om _goed_ te schrijven ... ik wilde zóó schrijven dat het gehoord
werd. En, even als iemand die roept: "houdt den dief!" zich weinig
bekommert over den stijl zijner geïmprovizeerde toespraak aan 't publiek,
is 't ook mij geheel om 't even hoe men de wijze zal beoordeelen waarop ik
_mijn_ "houdt den dief" heb uitgeschreeuwd.

"Het boek is bont ... er is geen geleidelijkheid in ... jacht op effekt
... de stijl is slecht ... de schrijver is onbedreven ... geen talent ...
geen methode ...

Goed, goed, alles goed! Maar ... DE JAVAAN WORDT MISHANDELD!

Want: _wederlegging der_ HOOFDSTREKKING _van mijn werk is onmogelijk!_
[189]

Hoe luider overigens de afkeuring van mijn boek, hoe liever 't mij wezen
zal, want des te grooter wordt de kans _gehoord_ te _worden_. En dit
_wil_ ik!

Doch gij, die ik stoor in uw "drukten" of in uw "rust" gij Ministers en
Gouverneurs-generaal, rekent niet te zeer op de onbedrevenheid mijner
pen. Ze zou zich kunnen oefenen, en met eenige inspanning misschien
geraken tot een bekwaamheid die ten-laatste zelfs de waarheid zou doen
gelooven door 't Volk! Dan zou ik aan dat Volk een plaats vragen in de
Vertegenwoordiging[190] al ware 't alleen om te protesteeren tegen
certifikaten van rechtschapenheid, die door Indische specialiteiten
_vice versa_ worden uitgereikt[191] misschien om op 't vreemd denkbeeld
te brengen dat men zelf waarde hecht aan die hoedanigheid ...

Om te protesteeren tegen de eindelooze expeditien en heldendaden tegen
arme ellendige schepsels, die men vooraf door mishandeling dwong
tot opstand.

Om te protesteeren tegen de schandelijke lafhartigheid van cirkulaires
die de eer der Natie schandvlekken door 't inroepen van _publieke
liefdadigheid_ voor de slachtoffers van _kronischen zeeroof_.[192]

't Is waar, die opstandelingen waren uitgehongerde geraamten, en die
zeeroovers zijn weerbare mannen!

En als men mij die plaats weigerde ... als men mij bij voortduring _niet_
geloofde ...

Dan zou ik mijn boek vertalen in de weinige talen die ik ken, en in de
vele talen die ik leeren kan, om te vragen aan Europa, wat ik
vruchteloos zou hebben gezocht in Nederland.

En er zouden in alle hoofdsteden liederen worden gezongen met refreinen
als dit: _er ligt een roofstaat aan de zee, tusschen Oostfriesland en
de Schelde!_

En wanneer ook dit niet baatte?

Dan zou ik mijn boek vertalen in 't _maleisch, javaansch, soendasch,
al-foersch, boegineesch, battaksch_ ...

En ik zou _klewang_-wettende krijgszangen slingeren in de gemoederen van
de arme martelaren wien ik hulp heb toegezegd, ik, Multatuli.

Redding en hulp, op wettelijken weg, waar het _kan_ ... op _wettigen_ weg
van geweld, waar het _moet_.

En _dit zou zeer nadeelig werken op de_ Koffiveilingen van de Nederlandsche
Handelmaatschappij![193]

Want ik ben geen vliegenreddende dichter, geen zachtmoedige droomer,
zooals de getrapte Havelaar die zijn plicht deed met den moed van een
leeuw, en honger lijdt met het geduld van een marmot in den winter.

Dit boek is een inleiding ...

Ik zal toenemen in kracht en scherpte van wapenen, naarmate het noodig
zal wezen ...

God geve dat het niet noodig zij!

Neen, 't zal niet noodig zijn! Want aan _U_ draag ik mijn boek op, Willem
den derden, Koning, Groothertog, Prins ... meer dan Prins, Groothertog
en Koning ... KEIZER van 't prachtig rijk van INSULINDE dat zich daar
slingert om den evenaar, als een gordel van smaragd ...

Aan U durf ik met vertrouwen vragen of 't uw keizerlijke wil is:

Dat Havelaar wordt bespat met den modder van _Slijmeringen_ en
_Droogstoppels_?

En dat daarginds Uw meer dan _dertig millioenen_ onderdanen worden
MISHANDELD EN UITGEZOGEN IN _UWEN_ NAAM?[194]



       *       *       *       *       *

      AANTEEKENINGEN EN OPHELDERINGEN

                  bij de

            UITGAAF VAN 1875

   (Herzien, gewijzigd en aangevuld in 1881)

       *       *       *       *       *

De vertraging in 't verschijnen van dezen druk is aan mij te wijten, en
waarlijk niet aan mijn zeer voortvarenden uitgever. Het blijft evenwel
twijfelachtig of 't woord: _wijten_ goed gekozen is? Recht tot verwijt
immers veronderstelt _schuld_, en ik vraag of dit van toepassing wezen
kan op mijn bijna onverwinnelijken tegenzin om, bladzij voor bladzij, woord
voor woord, letter voor letter, op-nieuw het treurig drama te doorleven,
dat aan dit boek het aanzijn gaf? Dit _boek_! Iets anders immers ziet de
lezer er niet in. _Mij_ evenwel zijn deze bladen 'n hoofdstuk uit m'n
leven ... mij was de korrektie 'n marteling, één marteling! Telkens
ontviel de pen m'n hand, telkens schemerde mij 't oog bij 't herlezen der
--nog altijd onvolmaakte en verzachte!--schets van wat er uit meer dan
vijf-en-twintig jaar geleden voorviel in 't vroeger onbekende plekje
gronds dat _Lebak_ heet. En dieper nog was de indruk van treurigheid bij
't bedenken van wat er uit sedert ruim twintig jaren op de uitgaaf van
't _boek Havelaar_ gevolgd is. Gedurig wierp ik de proefbladen terzijde,
en trachtte het oog mijner ziel te richten op minder tragische voorwerpen
dan die welke Havelaars tot-nog-toe onbekroond streven mij voor den geest
roept. Weken en soms maanden lang--mijn uitgever kan 't getuigen!--had ik
den moed niet, de mij gezonden proefvellen intezien. Bij vallen en staan
ben ik nu de korrektie doorgeworsteld, een korrektie die me meer kost
dan 't schrijven zelf. In den winter van 1859 immers, toen ik,
gedeeltelijk in een kamertje zonder vuur, gedeeltelijk aan een waggelend
en smerig herbergtafeltje te Brussel, omringd van goedmoedige maar
tamelijk onaesthetische faro drinkers, m'n _Havelaar_ schreef, meende ik
iets te zullen _bewerken_, iets _uitterichten_, iets _tot stand te
brengen_. De hoop gaf me moed, de hoop maakte mij hier-en-daar
welsprekend. Nog herinner ik mij den indruk die me bezielde toen ik aan
háár schreef: _m'n boek is af, m'n boek is af! Nu zal alles weldra goed
gaan!_ Vier lange, vier moeielijke jaren had ik doorgeworsteld--en
vruchteloos verloren, helaas!--in pogingen om zonder publiciteit, zonder
opzien, zonder schandaal vooral, iets te bewerken dat tot verbetering
zou kunnen leiden van den toestand waaronder de Javaan gebukt gaat. De
ellendige Van Twist die, voor 't minst zoo er eenig besef van eer en
plicht in hem huisde, m'n natuurlijke bondgenoot had moeten zijn, was niet
te bewegen geweest 'n hand uittesteken. De brief dien ik tot hem
richtte, is ontelbare malen gepubliceerd, en bevat nagenoeg alles wat in
de Havelaarszaak de hoofdmomenten uitmaakt. De man heeft nooit
geantwoord, nooit blijk gegeven van welwillendheid om zooveel mogelijk te
herstellen wat door zijn schuld bedorven is. Door die gewetenlooze
lauwheid ten-laatste _gedwongen_ tot publiciteit, tot het kiezen van een
anderen weg dan ik tot dien tijd toe betrad, wees verontwaardiging mij
eindelijk de middelen aan om te bereiken wat onbereikbaar scheen: _een
oogenblik gehoor_. Wat de luie Van Twist niet wilde toestaan, wist ik
aftepersen van de Natie: de _Havelaar_ werd _gelezen_, men ... _hoorde_
mij. Helaas, hooren en verhooren is twee! Dat boek was "mooi" verzekerde
men, en als de schrijver eens weer zoo'n vertellinkje had ...

Zeker, men had zich bij de lektuur "geamuzeerd" en dacht er niet aan--of
ontveinsde te begrijpen--dat niet _ik_ op middelbaren leeftijd m'n
loopbaan, die schitterend beloofde te worden, opgaf tot vermaak. Dat
niet _ik_ amuzement beoogd had in 't trotseeren van den gifdood voor mij,
voor mijn trouwe dappere vrouw, en voor ons lief kind. De _Havelaar_ was
zoo'n onderhoudend boek, durfde men mij zeggen, en onder zulke
lofredenaars waren er die gillen zouden van angst bij 't minste
dagelijksch gevaartje, ik zeg niet voor gezondheid en leven, maar voor 'n
gering deel van hun welstand. De meeste lezers schenen te meenen dat ik
mij en de mijnen had blootgesteld aan armoed, vernedering en dood, om hun
'n prettig lektuurtje te verschaffen.

Deze dwaling ... doch genoeg hiervan. Zéker is 't, dat ik van zoo'n
naïf-wreede _Jokrissiade_ geen voorgevoel had toen ik zoo verheugd
uitriep _m'n boek is af, m'n boek is af!_ De overtuiging dat ik
_waarheid_ zeide, dat ik _gedaan_ had wat ik bezig was te _schrijven_, en
het voorbijzien hoe 't lezend en luisterend Publiek zoo gewoon is geraakt
aan _cant_, aan zinledige praatjes, aan bijna doorgaande tegenstelling
van zeggen en doen ... dit alles vervulde mij in 1859 met zooveel hoop
als inderdaad _noodig_ was om 't pijnlijk schrijven van den _Havelaar_
mogelijk te maken. Maar _thans_, nu me twintig jaar later al te voldoende
gebleken is dat de Natie partij trekt vóór de Van Twisten en
konsorten--d.i. voor schelmerij, roof en moord--tegen mij, d.i. tegen
Recht, Menschlievendheid en wèlbegrepen Staatkunde, nu viel mij 't
behandelen dezer bladen oneindig zwaarder nog dan in 1859, al zij 't dan
dat ook toen reeds de pijnlijke bitterheid herhaaldelijk dreigde de
overhand te nemen. Hier-en-daar komt ze--op bladz. 131, bijv. (zie de
alinea die begint met: "Maar weet ge dan niet", M.D.)--hoe gaarne ook
teruggehouden, voor den dag. Wie overigens begeert m'n stemming te
kennen bij de oprakeling der herinneringen die 't gebeurde te _Lebak_ en
wat daarop gevolgd is, in mij opwekt, wordt verwezen naar m'n eerste
brochure over _Vrijen-arbeid_.(*)

(*) Uitgaaf van 1873, blz. 97, vlgg. waar tevens de oorzaak wordt
verklaard die, nà den _Havelaar_, me dwong tot het betreden van breeder
terrein dan de zaken in India.

En ... bij al 't verdriet over de aanhoudende mislukking van m'n
pogingen, de smart over 't verlies van háár die aan m'n zijde zoo
heldhaftig den strijd tegen de wereld opnam, en niet dáár wezen zal
wanneer eindelijk het uur van triumf geslagen is!

Het uur van triumf, lezer. Want, het moge u bevreemden of niet,
overwinnen zàl ik! Ten-spijt van 't gekunstel en geknoei der
Staatsmannetjes aan wien Nederland z'n hoogste belangen toevertrouwt.
Ten-spijt onzer zotte Grondwet die premien uitlooft op middelmatigheid of
erger, een instelling die alles weert wat de _nu_ alom erkende
verrotting in ons Staatswezen zou kunnen genezen. Ten-spijt van de velen
die _belang_ hebben bij Onrecht. Ten-spijt van laaghartige afgunst op m'n
"schrijftalent" ... heet het zoo niet? Ik ben geen schrijver, heeren
boekenmakers die volstrekt in mij een kollega en konkurrent wilt zien,
gelooft me toch! Ten-spijt van plompen laster die niets te grof en te
ongerijmd acht om m'n stem te smoren en m'n invloed te breken. Ten-spijt
eindelijk van de jammerlijke flauwhartigheid der Natie die dat alles bij
voortduring blijft gedoogen ... overwinnen zàl ik!

Er zijn in den laatsten tijd schrijvers opgestaan, die me verwijten dat ik
niets of niet genoeg heb uitgericht, niets of niet genoeg veranderd,
niets of niet genoeg tot-stand gebracht. Straks zal ik terugkomen op de
bron waaruit zulke beschuldigingen voortkomen. Wat de zaak zelf aangaat
... ik erken volmondig dat er in Indie niets verbeterd is. Maar ...
_veranderd_? De lieden die, eerst onmiddelijk na den _Havelaar_, en
vervolgens uit kracht van ons armzalig grondwettelijk baskule-sijsteem,
gebruik maken van de door dat boek opgewekte beweging om zich op 't
kussen te zetten, hebben niets gedaan dan _veranderen_. Dit moest immers
wel? Hun staatkunstenmakersmétier bracht het mee. Het gedeeltelijk
onbekwame, gedeeltelijk niet zeer intègre volkje dat na '60 "_naar boven
viel uit gebrek aan zwaarte_" begreep dat er iets _gedaan_ moest worden,
al deden ze liever 't goede niet, dat dan ook--dit erken ik mèt
hen--maar zelfmoord zou gesmaakt hebben. Recht-doen aan den mishandelden
Javaan was gelijk beteekenend met Havelaars verheffing, en dit ware den
meesten een vonnis.(*) Toch moest er schijn geleverd worden van
werkzaamheid in nieuwe richting, en aan 't van verontwaardiging
"rillend" Volk werd gedurig een been toegeworpen, niet waarlijk om den
honger naar verbetering te stillen, maar om de kaken in bezigheid te
houden, al ware 't dan ook maar met vermeend ekonomisch-politisch
gewawel. De regeermannen wierpen aan hun kieskollegien,
krantenfabrikeurs en verder koffihuispubliek successievelijk de kluifjes
toe, die ik eens-voor-al doopte met den naam van _duitenplaterij_.
"_Vrije-arbeid_" was jaren lang--en vóór den _Havelaar_ reeds--de
hoofdschotel, de _pièce de résistance_ van 't verraderlijk _menu_. Ter
afwisseling dienden de heeren hun onnoozelen gasten opgeworpen kwestien
over 't Indisch muntstelsel toe. Daarop volgden de kadaster-kwestie, de
Preanger-kwestie, de kultuur- emolument-kwestie, de komptabiliteits-
kwestie, agrarische- wetkwestie, de partikuliere-grondbezitkwestie, en
nog een-en-ander van dien aard. De eene nieuwe wet volgde op de andere,
en telkens wisten de mannen _en place_--behoudend of liberaal, om 't even!
--aan 't Volk diets te maken dat de eenig mogelijke ontknooping van de
_door allen erkende_ moeielijkheid nu eigenlijk en eindelijk geheel alleen
in 't allerlaatst voorgesteld heilmiddeltje lag. Heusch, _nu_ zou 't
probaat wezen!

(*) Zeker! Zie de laatste bladzijden van "_Pruisen en Nederland_."

Zoo volgde na elk versleten experiment een nieuw experiment. Na elke
verbruikte kwakzalverij, een nieuwe kwakzalverij. Bij elk nieuw ministerie
een nieuw arkanum. Voor elk nieuw arkanum nieuwe ministers, bestemd
gewoonlijk meer jaren den overladen pensioenstaat te bezwaren, dan ze
maanden op 't kussen hadden gezeten. En de Tweede-Kamer aan 't
redevoeren! En de kieskollegien aan 't opvijzelen of zwartmaken! En 't
Volk aan 't luisteren! Al die nieuwigheden werden onderzocht, beproefd,
toegepast, ingevoerd. In Indie maakte men de Hoofden, de europeesche
ambtenaren, en vooral de Bevolking _biengoeng_ met de onophoudelijke
_changements-à-vue_ ... en er zou niets _veranderd_ zijn na den
_Havelaar_? Ten-gevolge van den _Havelaar_? _Allons-donc!_ Er is nà en
ten-gevolge van dat boek, in Indie geschied wat er met _Jan Klaassen's_
horloge gebeurde. Men had dien wijsgeer de opmerking gemaakt dat het werk
vuil was en daarom verkeerd liep. Fluks wierp hij 't in de goot, en
reinigde het met 'n stalbezem. Volgens andere traditien van de haagsche
poppenkast zette onze politikus er den hak van z'n klomp op. Ik kan den
lezer verzekeren dat er werkelijk veel _veranderd is_ in dat horloge!

       *       *       *       *       *

Nederland heeft niet verkozen recht te doen in de Havelaarszaak. Zoolang
tweemaal twee vier zal wezen, blijft het zeker dat dit verzuim--dat deze
_misdaad_!--het punt van uitgang worden zal van 't verlies zijner
indische bezittingen. Wie deze voorspelling wantrouwt omdat heden, en
dus slechts twintig jaar na m'n _zeer gedwongen_ optreden, de
hollandsche vlag nog altijd te Batavia waait, verraadt de nauwte van z'n
politieken blik. Meent men dat omkeeringen als die welke Insulinde
te-gemoet gaat, en waarmee faktisch reeds 'n aanvang gemaakt is--ziet ge
dit niet, Nederlanders?--kunnen plaats grijpen in 'n bestek als voldoende
wezen zou voor 'n dagelijksch voorvalletjen uit het bijzonder leven! In 't
leven der Staten is twintig jaar minder dan 'n oogenblik.

Toch zal de katastroof een betrekkelijk snel verloop nemen. De onbesuisde
oorlog met _Atjeh_ was een der laatste duitenplaterijen die 'n minister
noodig had om de aandacht afteleiden van z'n onbekwaamheid, en zal
blijken even noodlottig te zijn van uitslag en invloed, als ze
lichtvaardig en misdadig was van opzet. Het wankelend nederlandsch gezag
is tegen _échecs_ als dáár door ons geleden worden, niet bestand.(*)
Doch reeds vóór de openbaring der gevolgen van wijder strekking, die deze
wreedaardige en dure zotternij na zich slepen _moet_, waar blijft in deze
zaak de zoo hooggeroemde ministerieele verantwoordelijkheid. Moet nu de
Natie er maar in berusten, dat zekere _Fransen van de Putte_
goedgevonden heeft haar in 'n toestand te brengen, die--om nu niet te
spreken van 't schromelijk verlies aan _prestige_ in den Indischen
Archipel!--op zóóveel millioenen schats, op zóóveel menschenlevens te
staan komt? Wel zeker! Ook de naam van _dien_ man bekleedt 'n plaats op
den staat van pensioenen. De nederlandsche belastingschuldigen hebben
geld te veel, naar 't schijnt.

(*) Dat Atjeh zou _veroverd_ en de Atjinees _overwonnen_ zijn, is 'n
leugen.

Wat overigens den oorlog met _Atjeh_ aangaat, ik zal straks bij de
aanteekeningen op den _Havelaar_ wel genoodzaakt wezen daarop nu-en-dan
terug te komen. Nu reeds de opmerking echter, dat me ook in dit opzicht
gebleken is, hoe slordig dat boek gelezen werd. Zelden of nooit ontving
ik blijk dat men den tegenwoordigen oorlog, en mijn voorspelling daarvan,
in verband wist te brengen met den inhoud van 't _dertiende_ hoofdstuk.
Bij de groote verspreiding van den _Havelaar_, is 't inderdaad vreemd
dat, toen in September '72 m'n waarschuwende brief aan den Koning
verscheen, en in 't volgend voorjaar de oorlog verklaard werd, zoo
weinigen zich herinnerden dat ik reeds in '60 op onze gespannen
verhouding met het atjinsche Rijk gedoeld, en bewijs geleverd had iets
meer van die zaken te weten dan onze krantenschrijvers en Kamerleden.
Ware dit ànders geweest, misschien zou mijn welmeenende waarschuwing van
September '72 beter vrucht gedragen hebben! Nog altijd maakt de oude
Jupiter de Koningen en Natien die hij verderven wil, blind doof,
krankzinnig en behoudend of ... liberaal. Want dat komt overeen uit.
Hoofdzaak is en blijft: waarheid _zoeken, 't gewicht der waarheid_
erkennen en vooral _handelen naar de gegevens die men_, aldus te-werk
gaande, _voor_ waar _houden mag_. Wat daarbuiten gaat is uit den booze,
en Holland zal Indie verliezen omdat men mij geen recht heeft gedaan in
mijn streven om den Javaan te beschermen tegen mishandeling. Er zijn er
nog altijd die 't verband tusschen deze beide stellingen niet vatten,
maar is dit _mijn_ schuld? Het smoren van mijn klachten is bescherming van
_onwaarheid_, aanmoediging van _leugen_. Is 't nu zoo moeielijk te
begrijpen dat het _ommogelijk_ is, bij-voortduring die zoo uitgestrekte
bezittingen te beheeren, wanneer men omtrent Land en Bevolking geen
andere dan onware berichten gelieft te ontvangen? Om iets te regelen, te
besturen, te regeeren, behoort men dan toch in de eerste plaats te
_weten_ in welken toestand zich de te behandelen zaken bevinden, en
zoolang men de in den _Havelaar_ verstrekte gegevens ter-zijde schuift,
weet men dit _niet_!

En nog iets. Er blijkt uit dat boek dat de bestaande wetten niet worden
gehandhaafd. Eilieve, wat baat het dan of men in den Haag en bij
verkiezingen zich aanstelt alsof er aan 't maken van _nieuwe_ wetten
iets gelegen lag? Ik blijf er bij dat de oude bepalingen _wat de
hoofdzaken aangaat_ zoo slecht niet waren. Maar men verkoos ze niet
optevolgen. Dáár ligt de kwestie!(*) Daar, en niet in 't eindeloos
redeneeren over onderwerpen van vermeend of voorgewend-politisch
belang, een gekibbel dat wel dienen kan om kranten-schrijvers aan
teksten voor hoofdartikels te helpen, om ministers een week langer op 't
kussen, en de geheel overbodige talenterigheid van Kamerdebattisten
bezig te houden, maar geen voetstap nader brengt aan 't eenig ware doel:
_bescherming van den Javaan tegen de hebzucht zijner Hoofden in
medeplichtigheid van een bedorven Nederlandsch Bestuur_.

(*) Zie ter toelichting der karakteristieke frekwentie van dusdanig
misvatten, het aardig voorval op 'n audientie bij den Keizer van Rusland,
medegedeeld in m'n brochure over _Vrijen-arbeid_, uitgaaf 1873, blz. 137.


       *       *       *       *       *

Wat nu deze nieuwe uitgaaf betreft, ik stond bij de Noten die straks
volgen, gedurig in twijfel over de meer of mindere behoefte aan
toelichting. Dit bezwaar is tweeledig, en betreft zoowel het ophelderen
van 'n maleische of vreemdklinkende uitdrukking, als de _staving der
feiten_ die in den _Havelaar_ worden meegedeeld. Ik weet nog altijd niet
hoe diep het door de Van Twisten uitgestrooid praatje "dat ik maar 'n
roman had geschreven" wortel heeft geschoten? Durft men de door mij
overgelegde officieele stukken voor onecht houden? Hiervan is me niets
ter-oore gekomen. Dewijl men echter bij-voortduring weigert mij de plaats
interuimen die me zou toekomen indien ze voor echt worden erkend, viel
't mij moeielijk het juiste midden te vinden tusschen te veel en te weinig
rechtvaardiging. Ik liep telkens gevaar het justificeeren overteslaan
van iets dat in de oogen van sommige lezers bewijs kon noodig hebben, en
elders iets met bewijzen te staven dat alle verdere toelichting missen
kon, een fout die me zou blootstellen aan de--gewoonlijk
verkeerde!--toepassing van 't bekende: _qui s'excuse s'accuse_. Te
_excuzeeren_ nu heb ik, die m'n plicht deed, niets. Nederland deed z'n
plicht _niet_, en heeft zich te verontschuldigen dat het tegen
_Havelaar_ partij trekt voor schelmerij. Zoo is de zaak!

De weifeling dan tusschen te veel of te weinig _justificatie_ der
aangevoerde feiten, hinderde mij zeer. Maar zie, tamelijk ver reeds
gevorderd met het afwerken der Noten, bleek me dat ik bezig was de
grenzen der mij gegunde ruimte--een ruimte die ik zelf vroeger voldoende
had gerekend--zeer ver te overschrijden. Mijn aanteekeningen,
toelichtingen en ophelderingen op filologisch, land-en volkenkundig of
historisch terrein, dreigden weldra den oorspronkelijken tekst in
uitgebreidheid te-boven te gaan. Het hierdoor noodzakelijk geworden
knotten was mij een verdrietig werk, en ik ben zoo vrij te gelooven dat de
lezer er iets bij verliest.

De vervloekte puntjes waarmee de heer Van Lennep goedvond m'n werk te
bederven, zijn in deze uitgaaf natuurlijk door _leesbare woorden in
letters_ vervangen. De pseudoniemen _Slijmering, Verbrugge, Duclari_ en
_Slotering_ heb ik onveranderd gelaten omdat die namen nu eenmaal
populair zijn geworden. Mijn vermoorde voorganger heette _Carolus_. De
namen van den kontroleur _Verbrugge_ en den kommandant _Duclari_ waren
_Van Hemert_ en _Collard_. De Resident van Bantam heette _Brest van
Kempen_, en _Michiels_ was de naam van 't Napoleonnetje te _Padang_. Wat
mij bewoog tot verandering dezer namen in 't handschrift dat ik aan den
heer V.L. toevertrouwde? Met verwijzing naar het slot van 't XIXe
hoofdstuk, zij hieromtrent de opmerking voldoende, dat ik den eerlijken
maar niet heldhaftigen kontroleur wilde vrijwaren tegen rankune. Al
steunde hij me niet in m'n streven, hij had me dan toch niet tegengewerkt
en zelfs, waar ik 't verzocht, ronde verklaringen afgegeven. Dit was
reeds zeer veel, en zou hem kunnen aangerekend zijn als misdaad. De
benaming Slijmering voorts diende mij tot het tijpizeeren van m'n model. En
't veranderen eindelijk van de namen _Carolus_ en _Collard_ in
_Slotering_ en _Duclari_ vloeiden uit de vorige substitutien voort.
Geheimhouding was waarlijk m'n zoeken niet, wat trouwens uit de geheele
strekking van m'n werk blijkt, maar ik vond het stuitend bepaalde
personen prijs te geven aan het oordeel van 't _gewoon_ lezend Publiek.
In de _officieele_ wereld, meende ik--en háár ging de zaak aan--zou men
wel weten tot wien men zich te richten had om inlichting aangaande de
zaken die ik openbaarde. Dit hééft men dan ook geweten, want na
ontvangst van den _Havelaar_ in Indie, is de Gouverneur-Generaal _Pahud_
terstond naar _Lebak_ gereisd om daar eenige klachten over misbruik te
onderzoeken."

Op den titel van 't boek zal ik in een later aanteekening terugkomen.
Die titel is noch 'n _farce_, gelijk sommigen voorgeven te meenen, noch
'n uithangbord, _ein aushängeschild das in Holland nöthig schien um
Käufer zu locken_, beweerde zeker publicist in de _Deutsche Jahrbücher
für Wissenschaft, Kunst und Politik_. O, neen, die titel is 'n epigram.

Wat de spelling aangaat, even als in m'n andere werken volg ik nagenoeg
de mode van den dag. "_Niet_, zooals ik zeide in 't Voorbericht bij den
vijfden druk mijner _Ideen, omdat ik den minsten eerbied voel voor de
taalkennis der personen die heden-ten-dage zoo goed als officieel belast
schijnen met de bearbeiding van dat veld, doch om niet het oog des lezers
aftestooten door vreemdheid van spelling. De soep zou de kool niet waard
zijn_." Zeker, wezenlijke _taalkunde_ is heel wat anders! Toch heb ik ook
hier de leelijke i-j die door sommigen als ij-klank gebruikt wordt, voor
goed _congé_ gegeven. _Tant pis_ voor de Hilaridessen die er om treuren.
Dezelfde soort van lettermannen zullen waarschijnlijk geen vrede hebben
met m'n interpunktie. Ik met de hunne niet. Welnu, evenals--ik
meen--Hildebrand ergens, geef ik hun een paar mud komma's ten-geschenke,
om die te plaatsen waar ze goedvinden, tot er de verlangde slijmerigheid
en hun voldoening op volgt, amen.

De heer Mr. C. Vosmaer maakt in z'n "_Zaaier_"de opmerking dat de
_Havelaar_ blijken draagt van nog onvolkomen beheersching der taal, en
van 't worstelen om vormen voor de veelvuldige stof. Ik stem dit
volmondig toe. Ook mij hinderde onder de korrektie herhaaldelijk iets
gewrongens in den zinbouw, dat waarschijnlijk tot de kritiek van den heer
V heeft aanleiding gegeven. Naar m'n beste weten heb ik die fout in de
tegenwoordige uitgaaf verbeterd.

       *       *       *       *       *

En, alsnu terugkomende op de beschuldiging dat ik tot-nog-toe zoo weinig
heb tot-stand gebracht ... dit verwijt is zoo dom niet. Men wordt _Doctor
in de letteren_ door zulke wapenfeiten. Eilieve, dit heb ik dan toch
bewerkt, niet waar, dat personen die bezig waren met kouvatten uit
verregaande lauwerloosheid, op-eenmaal hun kalen schedel gedekt voelden
met den doktershoed, alleen omdat ze de handigheid hadden gebruikt mij 'n
paar kwajongensachtige insolenties te zeggen? In een land waar de
officieele distinkte zóó wordt te-grabbel gegooid ...

Het zij zoo! Wat ik _gedaan_ heb, heeren? Wel, ik dééd wat in den
_Havelaar_ geschreven staat. Is dit niet genoeg? Wat deedt _gij_?

Wat ik _gedaan_ heb, nogeens? Ik ving, geheel alleen staande, in
dreigend levensgevaar en met opoffering van allen welstand, den strijd
aan tegen lieden van _uwe_ soort, d.i. tegen het _Onrecht_. Gaat heen en
doet desgelijks!

Dat overigens m'n streven niet bekroond werd ... dat ik nog altijd het
gemakkelijk te raken--en debiet belovend--mikpunt ben van de eerste de
beste nulliteit die 't ambacht van frazenmaken eenigszins meent te
verstaan--al zij 't dan ook dáármee vaak povertjes gesteld--en dat, wat
meer zegt, de toestand in Indiën ellendiger is dan ooit ... mag men dit
_mij_ wijten? Ik deed, meen ik, wat 'n mensch in de gegeven omstandigheden
doen kòn, en zeker meer dan eenig Nederlander. Het schimpen op de
betrekkelijke onvruchtbaarheid van m'n pogen herinnert aan den wrevel der
matrozen van Columbus in September 1492. Ook dàt gepeupel schold z'n
admiraal uit. Of ze doktoren in de letteren geworden zijn, weet ik niet.

Geen vrucht alzoo van m'n werk? Het is hier de plaats niet, den invloed
nategaan dien ik uitoefende op heel ander terrein dan de zaken van
Indie. Ik ben zoo vrij te gelooven dat m'n geschriften heilzame beweging
hebben uitgewerkt op zedelijk en godsdienstig ... laat me liever zeggen
op _intellektueel_ gebied. Van vele zijden ontving ik blijken dat ik
menigeen tot denken heb gebracht. Wie 't betwijfelt of ontkent, gelieve
het te zeggen, en noeme evenals de zeer edele heeren A.B. Cohen Stuart
en Van Vloten, z'n naam er bij, om behoorlijk de schande te dragen van z'n
platte jalouzie.

Aan afgunst namelijk meen ik voor 'n groot deel den toon te moeten
toeschrijven, waarop sedert eenigen tijd sommige publicisten--of luî die
't worden willen--m'n werken en m'n persoon aanvallen. Die toon is
gewoonlijk wat te laag voor 't onderwerp.

Dat ik niet de eenige ben, die bij 't lezen van stukken als die van
_Doctor_ Van Vloten aan jaloersheid denk, blijkt o.a. uit het hartig
artikel van den heer J. Versluijs, in _'t Schoolblad_ van 19 Januari
1875, waar de animoziteit van dien godgeleerde in verband wordt gebracht
met het stuk over _Vrije Studie_ dat in m'n IIIn bundel _Ideen_ voorkomt.
Dat onderwerp namelijk was ook door Dr Van Vl. behandeld, en schijnt onder
zijn handen niet veel opgang gemaakt te hebben. Kan _ik_ dit helpen?
Zeker is 't dat ik na 't verschijnen _mijner_ verhandeling sporen begon
waartenemen van de hatelijke stemming die nu blijkt jegens mij te bestaan.
Vroeger was ik 't allerliefst gekwalificeerd: "_slachtoffer van indisch
wanbestuur en hollandsche lamlendigheid_." Wat ik nu ben, weet ik niet
recht. Een prulschrijver, denk ik, wiens werken moeten verdrongen worden
om wat ruimte te verschaffen aan de hijperaesthetische produkten der pen
van Dr V. Vl. Wie z'n "_Bloemlezing_" onderzoekt, zal deze gissing
nog-al aannemelijk vinden. Op de blijkbare oneerlijkheid in dat prachtstuk
van letterkundigen arbeid wijst dan ook zeer ten-rechte de heer
_Versluijs_. Zelfs Mr Vosmaer--gewis toch een onzer eerste dichters,
als-i niet _de_ eerste is--wordt door den verheven Bloemlezer in den ban
gedaan. Die auteur had zich verstout mijn werk in z'n "_Zaaier_" te
prijzen, en mocht dus geen bloemen leveren.

Doch ook zonder eigenlijken _broodnijd_, sedert eenigen tijd is 't schelden
op mij 'n _métier_ en 'n _tic_ geworden. Het aantal brochuretjes en
"Overdrukjes" dat aan dusdanige spekulatie z'n aanzijn te wijten heeft, is
legio, en levert een treurig blijk van armoed aan scheppingsvermogen. Wie
niet in-staat is zelf iets degelijks voorttebrengen, tracht evidentie--en
honorarium!--optedoen door 't knagen aan den arbeid van 'n ander. Men
zou haast op 't denkbeeld komen dat ikzelf hiertoe den weg wees in m'n
_Idee_ 219, wanneer men niet wist dat wespen, rupsen, en paalwormen zoo
oud zijn als vruchten, loof en zeeschoejing.

Maar jammer is 't! Dat de Van Vlotens, e.d. zulke manoeuvres noodig
hebben om 'n uitgever te bewegen tot het riskeeren van "Overdrukjes" uit
hun niet zeer verspreide tijdschriften, is begrijpelijk. Ook vereert het me
zeer, zóóveel opgang te maken dat daarvan nog altijd iets kan afvallen om
'n ander te helpen aan _relief_, al schikt het me niet altijd dat teeren
op afval in de hand te werken door serieuze beantwoording van dergelijk
geschrijf. Toch verbind ik me niet tot voortdurend zwijgen, maar 't zou me
aangenaam zijn indien anderen de niet moeielijke taak op zich namen ...
het verschil te doen in 't oog vallen tusschen wespen en ooft. _Mij_
wordt door zulke àl te goedkoope bewijsvoering de stemming bedorven, en
dit is jammer voor mijzelf en den lezer. Men begrijpt immers hoe ik, bezig
met het schetsen van iets liefelijks, met viesheid de pen wegwerp zoodra
mij de gedachte overvalt dat wezens als _Van Vloten_ zich gereed maken
m'n werk te bevuilen?(*) Ik meen te goed te zijn om zulk volkjen aan
verkoopbare kopie te helpen, en zeker zou 't mij 'n kwart-eeuw geleden,
toen ik den Lebakschen strijd streed, bevreemd hebben indien iemand mij
voorspeld had dat er nà 't openbaren van m'n pogen en streven,
aanleiding zou bestaan tot zoo'n verklaring! Het strekt waarlijk 't
lezend Publiek niet tot eer, dat sommigen een toon tegen mij durven
aanslaan alsof _Havelaar_ een der hunnen was. Zoolang dit opgaat, beweer
ik dat men--ouder gewoonte--slecht gelezen heeft. Anders toch zou men
niet gedoogen dat 'n strijd die zoo ridderlijk werd aangevangen en
voortgezet, ten-behoeve van zeker soort van belanghebbenden werd
overgebracht op 'n mestvaalt. Hartelijk dank!

(*) Ik kan op m'n woord verzekeren dat dit in de meest letterlijken zin
een der oorzaken is van de herhaalde vertraging in de _Geschiedenis van
Woutertje_.

Volgens de laatste berichten uit Indiën is Lebak een woestenij. Geheele
dorpen zijn uitgestorven.



NIEDER-INGELHEIM

Augustus, 1881.


       *       *       *       *       *

1. De verdeeling in hoofdstukken is 'n toevoegsel van den heer Van
Lennep. Ikzelf namelijk was, vooral in 1860, niet schrijversachtig
genoeg om zooveel reglement te brengen in m'n pleidooi, en blijf
gelooven dat die indeeling, uit 'n letterkundig oogpunt zonder schade
kon gemist worden. Juist in de onafgebroken opvolging der stukken van
Droogstoppel en van Stern, ligt iets pikants dat door 't onverwachte
van den overgang den lezer wakker houdt of  ... maakt. Doch de
ondervinding leerde mij dat het aanhalen van zekere passages gemakkelijk
wordt gemaakt door de nummering der hoofdstukken, en ik laat daarom
die indeeling bestaan.


2. Het "_Poolsche koffihuis_" was, of is nog, 'n druk bezochte
inrichting in de Kalverstraat te Amsterdam, en vooral 'n
verzamelingspunt voor zekere klassen van beursgangers.


3. "_Dass er_--de jonge Stern--_bei uns speisen kann_." Aldus heeft
zekere _Herr_ Stromer, in z'n zoogenaamde vertaling van den _Havelaar_
deze woorden overgezet. Wanneer men nu nog daarbij verneemt dat die
snuggere letterman blijk geeft geen verschil te kennen tusschen de
woorden _pantalon_ en _pantoffel_, dat hij "witte mieren" verandert in
_schweinsnieren_, enz. enz. zal men de waarde van z'n werk kunnen
beoordeelen. Hij heeft bovendien omstreeks 2/5 van 't boek _mir nichts
dir nichts_ doodeenvoudig weggelaten, en alzoo 't heele boek tot onzin
gemaakt. Ik stel voor, hem tot beroemde buitenlandsche schrijver
te benoemen.

Ook de fransche vertaling van _Nieuwenhuis_ en _Crisafulli_ laat zeer
veel te wenschen over, maar zóó slecht als de duitsche kon ze nu
eenmaal niet worden. Onbereikbaar!

De engelsche bewerking van mijn nobelen Alphons Nahuijs daarentegen is
goed, en wordt ook in Engeland geprezen.


4. Het is er ver vandaan dat ik alles zou afkeuren wat ik Droogstoppel
in den mond leg. Hij "hield zich niet op" met versjes van de soort als
hier volgt. Welnu, _ik_ ook niet! 't Verschil ligt in den grond
waaruit zoodanige tegenzin voortspruit. Dat een jong vurig naar
_poëzie_ dorstend hart, misleid door de biologie van opgedrongen
letterkunderij, misgrijpt in z'n eerste pogingen tot uiting, en voor
iets wezenlijks houdt wat ten-slotte blijkt slechts ijdele klank te
zijn--"getingel en gejingel" noem ik 't in m'n _Naschrift op de Bruid
daarboven_--dit is te vergeven niet alleen, maar een zeer noodzakelijk
verschijnsel. _Il faut passer par là!_ De eikenstam die bestemd is om
gaaf droog hout te leveren moest z'n bestaan aanvangen als sappige
tak. Maar de Droogstoppels hadden nooit sap te veel, en hoefden niet
te veranderen om te worden wat ze zijn: dor en onbruikbaar. Ze staan
niet boven maar beneden de fout van die anderen, en zouden bovendien
terstond waarde gaan hechten aan "versjes en zulke dingen" wanneer die
produktjes genoteerd stonden op de beurs.

Voor-zoo-ver Droogstoppel's realistische ontboezemingen dienen kunnen
om _valsche poëzie_ in de gemoederen onzer jongelingschap te knotten,
beveel ik z'n boutades van harte in de aandacht van ouders, opvoeders
en recensenten aan. Wat _mij_ aangaat, als ik kiezen moest tusschen hem
en zeker soort van verzenmakers  ... nu, toch koos ik hèm niet! Maar ik
erken dat die rechtvaardigheid me zwaar vallen zou.


5. Welk gedicht kan hier bedoeld zijn? De chronologische volgorde
verbiedt ons hier te denken aan: "_de laatste dag der Hollanders op
Java_", door Sentot, want dat stuk is nà den _Havelaar_ geschreven, en
misschien wel onder den indruk van den _Havelaar_. Daar ik Sjaalmans
pak niet bij de hand heb, en toch gaarne den lezer in staat stellen wil
zich 'n denkbeeld te vormen van Droogstoppels verontwaardiging, neem
ik verlof dien arbeid van Sentot aan de Natie voor oogen te leggen.
Het zal den toekomstigen geschiedschrijver aangenaam zijn te kunnen
bewijzen dat het niet aan waarschuwingen ontbroken heeft.

Er zijn er die beweren dat mijn vriend S.E.W. Roorda van Eijsinga om 't
vervaardigen van dit stuk uit Indie verbannen is. De heer Van der
Wijck, Raad van Indie en als zoodanig een der voorstanders van die
uitzetting, heeft dit ontkend. Ook andere regeeringsmannen loochenen
het verband tusschen _Sentots_ profetengaaf en _Roorda's_ verdrietig
en onverdiend omzwerven. Sommige waren van gedachte dat deze
duisterheid zou opgehelderd worden bij de behandeling van Roorda's zaak
in de Tweede Kamer, waar overlegging kon verwacht worden en _geëischt_,
want het Regeerings-Reglement schrijft dat overleggen voor van 't besluit
waarbij de gezagsdaad was uitgevoerd. Maar de Minister Fransen v.d. Putte
meende te kunnen volstaan met de aanbieding van een _extrakt_ uit die
beschikking, en de leden der Kamer berustten alweer in die onwettigheid.
Vrage: wat stond er in 't achtergehouden deel van dat dokument? Iets over
_Sentot's_ Vloekzang? Misschien die Vloekzang zelf? Bestond er wellicht
zeker schuldbesef dat angstig maakte voor de openbaring van dat stuk?
In dit geval is de toeleg niet gelukt, want--al zij 't dan dat R.V.E. zelf
nooit de hand leende tot de publikatie--het verscheen herhaaldelijk in
druk, en ikzelf vond het meer dan eens opgenomen in provinciale blaadjes.
Zoowel om de edele verontwaardiging die er in schittert, als om de
letterkundige verdiensten, vinde het hier een blijvende plaats. Reeds
elders maakte ik de opmerking dat het in gloed en in kracht van
uitdrukking zegevierend de vergelijking kan doorstaan met de beroemde
imprekatie van Camille.

"DE LAATSTE DAG DER HOLLANDERS OP JAVA

 DOOR SENTOT

    Zult gij nog langer ons vertrappen.
      Uw hart vereelten door het geld,
    En, doof voor de eisch van recht en rede,
      De zachtheid tergen tot geweld?

    Dan zij de buffel ons ten voorbeeld,
      Die sarrens moê, de hoornen wet,
    Den wreeden drijver in de lucht werpt
      En met zijn lompen poot verplet.

    Dan schroeie de oorlogsvlam uw velden,
      Dan roll' de wraak langs berg en dal,
    Dan stijg' de rook uit uw paleizen,
      Dan trill' de lucht van 't moordgeschal.

    Dan zullen wij onze ooren streelen
      Aan uwer vrouwen klaaggeschrei
    En staan, als juichende getuigen,
      om 't doodsbed van uw dwinglandij.

    Dan zullen wij uw kindren slachten
      En de onzen drenken met hun bloed
    Opdat der eeuwen schuld met rente,
      Met woekerwinste word' vergoed.

    En als de zon in 't Westen neerdaalt,
      Beneveld door den damp van 't bloed,
    Ontvangt zij in het doodsgerochel
      De laatste Hollandsche afscheidsgroet.

    En als de nachtelijke sluier
      De rookende aard heeft overdekt,
    De jakhals de nog lauwe lijken
      Dooreenwoelt, afknaagt, knabbelt, lekt...

    Dan voeren wij uw dochters henen,
      En elke maagd wordt ons een boel,
    Dan rusten we aan haar blanke boezems
      Van moordgetier en krijgsgewoel.

    En als haar schand zal zijn voltrokken,
      Als wij ons hebben moê gekust,
    Als elk tot walgens toe verzadigd,
      Het hart van wraak, het lijf van lust...

    Dan tijgen wij aan 't banketteeren,
      En de eerste toast is: "'t Batig Slot!"
    De tweede toast: "aan Jezus Christus!"
      De laatste dronk: "aan Neêrlands God!"

    En als de zon in 't Oosten opdaagt,
      Knielt elk Javaan voor Mahomed,
    Wijl hij het zachtste volk der aarde
      Van Christenhonden heeft gered."

De opmerkzame lezer ziet dat de brave Droogstoppel ongelijk had in z'n
verontwaardiging over dit--of 'n dergelijk--stuk. Ook had Fransen van
de Putte het besluit der Regeering, waarbij de heer R.v.E. verbannen
werd, in alle gerustheid integraal kunnen overleggen. _Sentot_ zegt
immers niet dat dit alles zoo wezen zàl. Hij waarschuwt slechts dat het
geschieden _zou_, indien de Hollanders voortgingen hun "_hart te laten
vereelten door 't geld, en den Javaan te vertrappen_." Daar nu dit geval
--vooral na de oprichting der Javaannutmaatschappij en al 't geredekavel
in de Kamer--ondenkbaar is, zal de zaak veel beter afloopen dan Sentot
in 'n wanhopig oogenblik meende.

Voor wien 't niet weet, hier de mededeeling dat de pseudoniem _Sentot_
niet bijzonder ongepast de herinnering in 't leven roept aan den
javaschen oorlog. _Sentot_ namelijk was in zeer letterlijken zin de _nom
de guerre_ van Alibassa Prawiro Dirdjo, 't uitstekendst legerhoofd van
de "muitelingen" zooals de partij van Diepo Negoro in chauvinistisch
hollandsch genoemd werd, een vertalingsfout waaraan zich ook de
Spanjaarden schuldig maakten jegens de Nederlanders, toen _dezen_ zich
van indelikate vreemdelingen trachtten te ontslaan. De meer of mindere
juistheid van zoodanige uitdrukkingen hangt dikwijls af van geografische
ligging, dagteekening, huidskleur, geloof, en behoefte aan batige saldo's.
De muiters van gister zijn dikwijls de helden en martelaren van vandaag.(*)

(*) De moedige Atjineezen die hun land verdedigen, heetten tegenwoordig
"kwaadwilligen."

Wat overigens die Sentot betreft, men heeft hem na afloop van den
Javaschen oorlog te vriend gehouden. Hij heeft z'n laatste levensjaren
gesleten als gepensionneerde van den nederlandschen Staat, en z'n
krijgslieden werden bij 't ned. ind. leger ingelijfd, doch niet _en
corps_  ... wat zijn goede reden had. Nog in mijn tijd--die wat Indie
aangaat, een aanvang nam in Januari 1839--onderscheidden zich de uit
Sentot's _Barissan_ (geregelde troepen) afkomstige soldaten door goed
gedrag, tucht en militaire houding. Het was niet zeldzaam, bij
inspektien of parades, een hoofdofficier, bij 't wijzen op 'n flinken
kerel, te hooren zeggen: _Ienie apa lagie orangnja Sentot!_ "Dat is
nog een man van _Sentot_!"


6. _Romancen in 't maleisch_. Ik laat nu daar wat Droogstoppel kan
onder de oogen gehad hebben, doch zeker is 't dat ik den zang van
_Saïdjah_ die in deze uitgaaf voorkomt op blz. 281, (alinea die
begint met: "zie hoe de badjing", M.D.) oorspronkelijk in 't _maleisch_
geschreven heb. Waar dat stuk beland is, weet ik niet, en op dit
oogenblik zie ik geen kans het in die taal te maken. Waarschijnlijk ligt
het in een der koffers of pakken papieren die ik na m'n vertrek van
_Lebak_, op m'n verdrietige Odijssee hier-en-daar moest achterlaten, en
wieromtrent ik den lezer verwijs naar _Idee_ 951. Ik denk dat bedoeld
stuk voor den dag zal komen na m'n dood, als ik niet meer daar wezen
zal om te vragen hoe men er aan gekomen is? Dat er overigens zal
gespekuleerd worden in nagemaakt-posthume artikelen, spreekt in onze
eeuw van vervalsching vanzelf. En wanneer het te voorzien was dat die
sofistikatie zich bepalen zou tot schrijverij, kon men de zaak dragelijk
vinden voor 'n doode. Maar de goocheltoeren die men aan den man brengen
zal omtrent m'n leven, handelwijs, karakter! Reeds nu lees en verneem ik
dagelijks voorvallen die _mij_ betreffen, gebeurtenissen waarin _ik_ 'n
hoofdrol speel, en die mijzelf grooter verrassing baren dan ze ooit
kunnen teweegbrengen bij ieder ander. De vertellingen die over mij in
omloop zijn--ook de niet boosaardige--loopen voor ieder die me _werkelijk
kent_, in 't koddige ... neen, in _'t idiote_! Geenszins nu ter adstraktie
hiervan, maar alleen om te doen blijken _comment on écrit l'histoire_, hier
de opmerking dat zekere Bloemlezer nu reeds, slechts zeven-en-dertig jaar
na m'n vertrek naar Indie, goedvindt dat vertrek 'n paar jaar te
verschuiven. Vrage welke stiptheid is er te wachten in de chronologische
rangschikking der chinesche dijnastien, en vooral welke wetenschappelijke
en moreele integriteit in karakterbeschrijving? Toch is er leering te
trekken uit de hier bedoelde fout. Door 't opmerken van zulke _blunders_,
gewenne zich de lezer aan de vraag: "man, bloemlezer, _weet_ je wel wat
je beweert ons te willen leeren? Zoo neen, waar bemoei je je mee?


7. _Voor gelijkluidend met het oorspronkelijke geteekend_. Dit is
werkelijk het geval met de bewijsstukken die ik zoowel in den _Havelaar_
als in de _Minnebrieven_ overleg, Op gelijke wijs heb ik de echtheid van
meer andere stukken doen staven, in de meening dat men eenmaal
daarnaar onderzoek zou doen. Maar nooit heeft iemand die moeite
genomen, wat me zeer karakteristiek voorkomt. Het spreekt vanzelf dat
ik nog altijd bereid ben inzage van bedoelde stukken te geven aan ieder
die blijk zal geleverd hebben dat het hem om waarheid te doen is.
Voorloopig bepaal ik mij tot herhaling der sommatie aan _Duijmaer van
Twist_ om te beweren dat de door mij als echt voorgestelde stukken
verdicht zijn. Zoolang hij dit niet durft, blijf ik eischen _dat er op
die stukken Recht worde gedaan_.


8. _Wettig eigendom van den Havelaar_. Droogstoppel voelde berouw
dat-i den onnoozelen Sjaalman z'n recht op eigen werk niet ontfutseld
had. Waarschijnlijk kwam me bij 't schetsen van den huichelenden schelm,
deze trek noodig voor. En zie, ik wist niet dat ik hier--in zeer
beperkten zin altoos--profeet was. Juist op de manier die Droogstoppel
hier betreurt niet gevolgd te hebben, is de beschikking over 't boek
_Havelaar_ in andere handen overgegaan. De mij aangeboden en eigenlijk
_opgedrongen_ ondersteuning die strekken zou om me zes maanden rust
teverschaffen na m'n ellendig omzwerven, en _om den uitslag van m'n
pleidooi aftewachten_, is gebruikt als voorwendsel om den _Havelaar_
zóó te behandelen dat het pleidooi z'n kracht verloor. En dit
geschiedde _opzettelijk_. In een aan mij gerichten "Brief" verklaart de
heer Van Lennep: dat hij 't _populair worden van m'n arbeid wilde
tegengaan_, hij die met zooveel vertoon van vurige sijmpatie mij verzocht
had de uitgaaf daarvan aan hem optedragen! Toch ben ik aan de
rechtvaardigheid verplicht den lezer te waarschuwen tegen zekere
vereenzelviging van den heer V.L. met den afzichtelijken Droogstoppel.
Toen V.L. _begon_ zich met de Havelaarszaak intelaten, was-i oprecht.
Maar gaande-weg begon hij berouw te voelen, en z'n zwakheid nam zóó de
overhand dat-i weldra liever mij verraadde--'t moet hem zéér gedaan
hebben, want slecht was-i niet!--dan in zijn kring doortegaan voor den
beschermer eener zaak die, _zeer ten onrechte_, werd uitgekreten voor
iets revolutionnairs. Men zie over dit alles, blz. 17 van _Vrije-arbeid_,
uitgaaf 1873, en de Noot op _Idee_ 289.


9. _Wapen van Bern_. In een aldus genoemd gebouw, staande op 't Spui
te Amsterdam, werden in mijn jeugd boekverkoopingen gehouden. Ik weet
niet of dit nog zoo is, en zelfs niet of die inrichting nog bestond in
den tijd waarvan Droogstoppel verondersteld wordt te spreken, d.i. een
paar jaar na den datum der officieele stukken die in den _Havelaar_
opgenomen zijn.


10. _Pandeglang en Lebak_. Hier voor 't eerst had ik 't genoegen een
paar namen voluit te schrijven, die in vorige uitgaven met puntjes
verminkt waren. Tot op dit oogenblik toe kende een zeer groot getal
lezers den naam niet van de provincie waar de in _Havelaar_ behandelde
voorvallen plaats grepen. Men moest zich vergenoegen met den klank
_Leb_. En dat zoo'n storende terughouding nadeelig gewerkt heeft,
zoowel op het schilderachtige der voorstelling als op 't betrouwbare
van m'n beweringen, spreekt vanzelf. Dit was dan ook 't doel van dat
verraderlijk kastreeren. Men zie hierover de zoo-even aangehaalde _Noot
op Idee_ 289. De Engelschman Wallace--die _nota bene_ de engelsche
vertaling van den _Havelaar_ niet onder de oogen gehad heeft, want
dáárin staan namen en datums voluit gedrukt--ontzegt aan m'n werk alle
waarde _omdat ik geen plaatsen en dagteekeningen opgeef_.

Men heeft mij verzekerd--of 't waar is, weet ik niet--dat de heer Van
Lennep m'n handschrift ten-geschenke heeft gegeven aan de _Maatschappij
der Nederlandsche Letterkunde_ te Leiden. Indien ik hierin wèl
geïnformeerd ben, zou dat Genootschap in de gelegenheid zijn te
onderzoeken of 't _mijn_ schuld is, dat in vorige uitgaven de namen van
plaatsen en personen of de dagteekeningen met lafhartige puntjes
gespeld zijn?


11. _Groote weg over Java_. Deze weg loopt van _Anjer_, aan straat
_Soenda_ gelegen en dus een der westelijkste punten, tot aan
_Banjoewangie_, dat aan 't Zuidoostelijk uiteinde des lands, tegenover
_Bali_ ligt, en is 270 uur gaans lang. Het aanleggen daarvan was een
reuzenwerk, en kon dan ook slechts ten-einde worden gebracht door 'n
man als Daendels die aan groote wilskracht, verregaande minachting
voor bijzondere belangen paarde. De blijken die van z'n ruwheid worden
verteld, loopen in 't ongelooflijke. Toch zijn er in zekere gevallen
menschen van die soort noodig. Ik beweer dat er ook _thans_ behoefte
is aan personen die moed en kracht hebben om op eigen verantwoordelijkheid
te breken met den sleur. Waarlijk, er zijn _heden-ten-dage_ in ons Indie
dingen te verrichten, waarbij die postweg kinderspel is! Of de Daendels
die daartoe verwacht en gewenscht wordt, zou kunnen volstaan met de
eigenschappen die 'n zeventig jaar geleden aan de eischen beantwoordden,
blijft te betwijfelen. Ik spreek in den tekst van "bezwaren die z'n
tegenstanders in 't Moederland hem in den weg legden." Wat is in ònzen
tijd het lot van iemand die in Indiën iets verbeteren wil? Hoe zwaar
Daendels taak ook moge geweest zijn, hij had _niet_ te worstelen met 'n
wijsneuzige Tweede Kamer en de ministerschappen die uit zoo'n
Kamerregeering voortvloeien.

Wat overigens onzen "Maarschalk" aangaat--_maréchal de Hollande_,
namelijk, want na de inlijving werd-i teruggezet tot generaal--ook ten
zijnen opzichte is het te betreuren dat wij Hollanders zoo schraal
voorzien zijn van _Mémoire_-litteratuur, een fout die onze Geschiedenis
dor maakt, en slechts begrijpelijk voor de zoodanigen die, geen oordeel
genoeg hebbende tot niet-begrijpen, volkomen tevreden zijn met
ongerijmdheid. De levensloop van Daendels was 'n _drama_. Dit is
optemaken uit het weinige dat officieel van hem bekend is, en uit de
vele vertellingen die in de _Chinesche kerk_ [98] omtrent hem in
omloop zijn. Een goedgeschreven levensgeschiedenis van dien man zou
licht werpen op 'n belangrijk tijdvak onzer historie van den
patriottentijd af tot de restauratie toe. Op z'n armzalig knoeien bij
gelegenheid der inlijving van ons landje, wees ik reeds in m'n _Idee_
515. Wie bij 't lezen van die bijdrage in 't oog houdt dat onze
"Maarschalk van Holland" een gewezen _patriot_ was--en een van de
vurigsten!--zou verbaasd staan over 's mans verregaande
karakterloosheid, indien niet zijn verbazing uitgeput ware door 't
letten op de algemeenheid van die kwaal. Ook in 't zeer belangrijk werk
van den heer Van Lennep (_het leven van Mr. C.v.L. en Mr. D.J.v.L._(*))
vindt men kostbare maar bedroevende bijdragen tot deze waarheid. Wie de
Geschiedenis grondiger bestudeert dan uit officieel-goedgekeurde
schoolboekjes mogelijk is, zal erkennen dat men zeer zelden in de rei
der personen die zij ons te aanschouwen geeft, een _karakter_ aantreft.

Toch blijft het de vraag of men Daendels goed zou beoordeelen, indien
men alleen achtsloeg op z'n lamlendig gedrag in de maand Februari
1811. Het wantrouwen waarmee eenige jaren later Willem I hem
onderscheidde, schijnt aantetoonen dat men hem tot iets buitengewoons
in-staat achtte. Z'n benoeming tot gouverneur der Bezittingen op de
Goudkust--die heele bezitting stond in belangrijkheid beneden menige
kontroleursafdeeling op Java!--die benoeming was 'n soort van
gevangenschap. Ik weet van goederhand dat hijzelf de zaak dan ook als
zoodanig beschouwde. Bij gelegenheid zal ik eenige staaltjes meedeelen
van z'n inborst. Al verdient hij geen plaats onder _beroemde_ mannen,
een _vreemde_ verschijning was-i zéker. Dit is al _iets_ in onzen tijd
van jammerlijk ordinarisme!

(*)Ziedáár _Mémoires_! Toch blijft het bij de onmiskenbare waarde van
dat werk te betreuren dat de schrijver gemeend heeft  ... hoe zal ik me
uitdrukken? Godbewaarme dat ik schandaal zou aanprijzen, maar de
_menschkundige_ lezer voelt bij 't volgen van de biografien der beide
van Lennepen, dat er hier-en-daar iets moet overgeslagen zijn. Hoe
dankbaar ook voor de kostbare bijdragen tot de kennis der zeden van
dien tijd, wordt toch het oog vermoeid van de vlekkeloosheid der twee
brave Hendrikken waaraan de auteur 't aanzijn dankt. Het gekste is dat
Jakob van Lennep zelf noch "brave Hendrik" was, noch lust had er voor
doortegaan. Ik gis dus dat de gapingen waarop ik doel, voldoen moesten
aan den smaak en de eischen van zeker soort van Publiek, aan welke
invloed Mr. Jakob V.L. zich--jammer genoeg!--nooit wist te onttrekken.
Juist 'n menschenvrees van zóódanigen aard belette hem de Havelaarszaak
dóórtezetten zooals aanvankelijk inderdaad z'n plan was.


12. _Radhen Adhipatti Karta Natta Negara_. De drie laatste woorden zijn
de _naam_, de twee eersten drukken den _titel_ uit. Het spreekt vanzelf
dat de juiste vertaling van zoodanigen titel moeielijk is. Toch heeft
het de oude Valentijn in z'n werken over Oost-Indie beproefd. Hij
spreekt van "hertogen" en "graven." Hierin ligt voor iemand die de
Inlandsche Hoofden kent, iets zonderlings. Na de velerlei titels van
meer of min schijnbaar-onafhankelijke Vorsten is die van _Pangérang_ de
hoogste. Zoo'n _Pangérang_ zou men met eenigen kans op juistheid,
_Prins_ kunnen noemen, omdat deze rang ontleend is aan verwantschap
met een der regeerende huizen van _Solo_ (Soerakarta) en _Djokja_
(Djokjakarta) schoon hierop, naar ik meen, uitzonderingen bestaan,
waarmee we nu niet te maken hebben. De naastvolgende titel is die van
_Adhipatti_, of voluit: _Radhen Adhipatti_. _Radhen_ alleen duidt 'n
rang van lager orde aan, doch die nog vrij hoog boven 't gemeen staat.
Iets lager dan _Adhipatti_ staan de _Tommongongs_.

De adel speelt in de javasche huishouding een groote rol. Het
Gouvernement heeft zich 't recht aangematigd adelijke titels
toetekennen, iets dat eigenlijk met het grondbegrip van onderscheiding
_door geboorte_ in strijd is. Ook in Europa evenwel zien wij 'tzelfde
verschijnsel. Stipt genomen kan een Regeering iemand toestaan zekeren
titel te voeren, de voorrechten te genieten die aan zekeren stand
verbonden zijn. maar geen macht ter-wereld kan bewerken dat iemand
wiens voorouders onbekend waren, op-eenmaal de afstammeling wordt van
een geslacht dat reeds eeuwen geleden in aanzien was. Wat Java aangaat,
de gebeneficieerden berusten vrij geduldig in 't hun toegeworpen voordeel.
Men beweert echter dat er onder de minder gunstig bedeelden--en misschien
ook onder de Bevolking, die voor echte stamregisters religieuzen eerbied
heeft--plan bestaat om de diplomen welke de oude O.I. Kompagnie uitreikte,
en die welke door de Buitenzorgsche Sekretarie verleend werden, bij de
eerste gelegenheid te herzien. Er zijn weinig of geen adelijke geslachten
op Java--de regeerende vorsten van _Solo_ en _Djokja_ niet uitgezonderd
--welker titels en officieele pozitie geen stof leveren zouden tot
kontroverse en verzet. Dit wacht maar op 't breken van een der mazen van
't net waaronder de geheele javaansche huishouding gevangen ligt.


13. _Mechanismus van 't Bestuur_. Jonge lieden die den _Havelaar_ voor
eerst lezen in _deze_ uitgaaf, kunnen zich geen denkbeeld maken, hoe
volstrekt noodig in 1860 de schets was van de inrichting onzer
heerschappij in Indie, die in de volgende bladzijden van den tekst
gegeven wordt. En meer nog: op de hoofdplaatsen in Indie zelf was,
kort geleden nog, 't mechanisme van ons Bestuur een gesloten boek. Van
deze onkunde zou ik vreemdklinkende voorbeelden kunnen aanhalen. Tot
juist begrip evenwel van de zeer kunstige--en toch eenvoudige!--wijze
waarop 't machtig Insulinde door een zwakke natie onder de knie wordt
gehouden, verwijs ik naar m'n beide brochures over _Vrijen arbeid_.(*)
De fout der Nederlanders is dat ze aan 't vreemde in onze verhoudingen
daarginds zoo gewoon zijn geraakt, dat ze er niets bijzonders meer in
zien, en meenen dat alles vanzelf zoo blijven zal.

(*)(Vooral naar de tweede: _Nog eens Vrije-arbeid_, Delft bij J. Waltman Jr.)

Wat overigens de inrichting van het _Binnenl. Bestuur_ aangaat, mag ik
niet onvermeld laten dat sedert eenige jaren de Residenten als
Voorzitters van den Landraad vervangen zijn door z.g.n. _rechterlijke
ambtenaren_. Deze splitsing van gezag--ook vooral noodlottig uit 'n
politiek oogpunt--draagt ruimschoots het hare bij tot den ellendigen
toestand waarin 't _Inlandsch Rechtswezen_ op Java verkeert.
Veiligheid van personen en goederen heeft sedert dien baarschen
maatregel schrikbarend afgenomen. Het _Ketjoe_-wezen neemt bij den dag
in omvang toe.


14. _Nederlandsch Indie_. Sommigen rekenen de eilandengroep die
misschien eenmaal Nieuw-Holland aan de vaste kust van Indie verbond,
mèt dit laatste tot _Australie_. Anderen spreken van _Polijnesie_ en
_Melanesie_. Elders weer lezen wij van _Oceanie_. In al deze gevallen
staat het aan ieders willekeur om de toepassing van zulke benamingen
al dan niet uittestrekken tot de _Gezelschaps_-en _Markiezen_-eilanden.
Maar die verdeelingen zijn en blijven konventionneel. Van meer gewicht
is de vraag of onze bezittingen in die streken _Nederlandsch_ zijn?
In politieken zin, ja. In _socialen_ zin echter even weinig als in
geografische beteekenis. Niets is minder _nederlandsch_ dan de bodem,
't klimaat, de _fauna_, de _flora_, van al die eilanden. Niets ook is
minder _nederlandsch_ dan de geschiedenis der bewoners, dan hun
traditien, hun godsdienst, hun begrippen, hun karakter, hun zeden en
... hun belangen. Ook zonder de minste politieke nevengedachte stuitte
mij altijd een kwalifikatie die zulke onjuiste denkbeelden in 't leven
roept, en daaraan heeft men de invoering te danken van 't woord
Insulinde, waarmee de lezer nu wel eenigszins gemeenzamer wezen zal
dan Droogstoppel bleek te zijn, toen hij die benaming voor 't eerst
ontmoette in Sjaalmans pak. (blz. 33) (zie de alinea die begint met:
"Over een konstitutie ...", M.D.)


15. _Sawah's, gagah's, tipar's_. Rijstvelden, onderscheiden naar ligging
en wijze van bewerking, vooral met het oog op de mogelijkheid om ze al of
niet van water te voorzien.


16. _Padie_. Rijst in den bolster.


17. _Dessah_. Dorp. Elders: _negrie_. Ook: _kampong_.


18. _Kultuur-emolumenten_. Deze zijn, wat de europesche ambtenaren
aangaat, afgeschaft. 't Spreekt vanzelf dat ik, die op de noodlottige
werking van deze perspompmekaniek gewezen had, niet genoemd werd bij de
beraadslagingen over dat onderwerp. Of de maatregel overigens de
bedoelde verlichting voor den Javaan ten-gevolge heeft, valt te
betwijfelen, daar men verzuimd heeft de vaste inkomsten der europesche
ambtenaren in de binnenlanden te verhoogen. Ze zijn en blijven
_genoodzaakt_ diensten en leveringen van den Javaan te vorderen, die
nergens beschreven staan.


19. _Geheele distrikten uitgestorven van honger_. Waarschijnlijk doelde
ik hier op den hongersnood die 't Regentschap _Demak_ en _Grobogan_
ontvolkte. Na '60 evenwel--en thans vooral niet minder dan vroeger--zijn
de berichten omtrent dergelijke kalamiteiten zoo menigvuldig, dat het de
moeite niet loont daarvan geregelde opgave te doen. De bewering dat er
op Java telkens hongersnood heerscht, is 'n _truism_ geworden. Wat
_Lebak_ in 't bijzonder aangaat, daar waren ze geregeld-periodisch. Hierop
zal ik terugkomen.


20. _Aloen-aloen. Kraton. Kotta Radja_. De _aloen-aloen_ is 'n
uitgestrekt voorplein voor de groep gebouwen die de woning van 'n
Regent uitmaken. Gewoonlijk staan er op zoo'n plein twee statige
_waringi_-boomen, uit welker ouderdom blijkt dat niet zij op den
_aloen-aloen_ geplant zijn, maar dat de regentswoning in hunne
nabijheid, en waarschijnlijk juist dáár om die nabijheid, is opgericht.

Daar ik verzuimd heb op blz. 63 (twee alinea's ervoor, M.D.) een noot
te plaatsen bij 't woord _Kratoon--Kraton, Kratoen, Keratoe-an_, om 't
even--wil ik die fout hier herstellen te-meer omdat ze mij aanleiding
geeft tot het bespreken van zeker bedrog dat onlangs van officieele
zijde weder jegens 't nederlandsche Volk gepleegd is, en nog altijd bij
sommigen z'n werking doet. Men heeft, om de atjinesche krijgsbedrijven
in 'n chauvinistisch licht te stellen, den _Kraton_ des Sultans van
Atjin doen voorkomen als 'n _vesting_ welker verovering zeker
schitterend succes beteekende. Ik gis dat er te Atjin nooit 'n _Kraton_
geweest is, en zelfs dat de Atjinezen dit _woord_ nooit gehoord hadden,
daar de _zaak_ zeer speciaal 'n Javanismus is. Doch ook wanneer ik me
hierin mocht bedriegen, een _vesting_, een "militair punt" is zoo'n
_Kraton_ gewis niet. Het veroveren van een _Kraton_ is 'n wapenfeit,
nagenoeg gelijkstaande met het innemen eener omheinde of des-noods
ommuurde hollandsche buitenplaats. Als gewoonlijk hebben de
Bestuursmannen in deze zaak 't Volk weer gepaaid met 'n klank!

Ik bespeur dan ook dat men van-lieverlede 't woord _Kraton_ is gaan
overzetten in _Kotta Radja_, 'n woord dat met wat goeden wil als de
_Maleische_ vertaling van 't _Javaansch_ begrip: _Keratoean_ kan
worden opgevat, mits men niet met de Woordenboeken 't woord _Kotta_
overzette in stad--insulindische "steden" zijn er niet--maar opvatte
als: _woningsgroep_ of iets dergelijks, al of niet op zekere wijze,
_maar niet uit 'n oogpunt van versterkingskunst_, afgesloten. Dat dit
afsluiten soms in oorlogstijd geschiedt, is waar, doch dit maakt
_Kotta's_ en _Kratons_ evenmin tot vestingen als de Buitenplaats
waarvan ik zoo-even sprak. Dat wij, Europeanen, soms aan 'n versterking
in Indie den naam van _Kotta_ geven, is bij gebrek aan beter, doch
verandert niets aan de waarheid dat het woord _kotta_ geen _vesting_
beteekent.

Er is dus geen vijandelijke _sterkte_ genomen bij 't "betreden"--ik kies
dit woord met opzet--bij 't _betreden_ van des Sultans _Kraton_ of,
zooals 't nu heet, z'n: _Kotta Radja_, d.i. z'n _vorstenverblijf_.
Vandaar dan ook de zonderlinge manier waarop die "verovering" plaats
greep. Onze bevelvoerende generaal bevond zich binnen de "versterking"
_zonder het te weten_. Dat de heer Van Swieten dit in een zijner
rapporten met den grootsten eenvoud getuigt, bewijst dat hij niet
medeplichtig was aan 't opzet--en dat hij niet deelde in de
ministerieele behoefte!--om de Natie zand in de oogen te strooien.
Maar uit het gelukken van dat opzet blijkt alweer voor de duizendste
maal dat die Natie _niet lezen kan_! Want Van Swieten's oprecht en
zedig rapport werd gepubliceerd, en toch  ... tòch moest het heten dat
er 'n _vesting_ veroverd was!


21. _Mantrie_: Inlandsch beambte wiens betrekking nagenoeg door 't
woord _Opziener_ kan worden aangeduid.


22. _Diplomatische voorzichtigheid in den omgang met Inlandsche
Hoofden_. Men vergeet gewoonlijk dat wijzelf voor 'n groot deel oorzaak
zijn van de dubbelhartigheid die wij de javaansche Grooten verwijten.
Onder hen is de spreuk in omloop: _valsch, als 'n Christen_. En deze
kwalifikatie klinkt zoo ongegrond niet, als men de slenters en streken
opmerkt, waarmee we, van Houtman af tot heden toe, ons hebben weten
staande te houden.

Wat mij betreft, ik heb over 't algemeen de Inlandsche Hoofden niet
geveinsder gevonden dan Europeanen. En waarom zou dit ook? Het
diplomatisch axioom _que la parole est donnéé à l'homme pour déguiser
sa pensée_, is niet van aziatischen oorsprong. Of 't waar is dat
Talleijrand die bêtise gezegd heeft--_en ne déguisant nullement sa
pensée alors_, en dus nogal dom van z'n eigen standpuntje bezien!
--laat ik daar. De _ware_ diplomatie bestaat in oprechtheid.


23. _Westmoesson_. De regentijd duurt op Java van Oktober tot Maart. In
de Noord van Sumatra evenwel zijn de saizoenen andersom. Daar brengen
stormen uit het Westen hevige regens aan, juist in den tijd dat op Java
de gansche Natuur smacht naar wat vocht. Opmerkelijk is 't, dat de
Regeering te _Buitenzorg_ blijk gaf dit niet te weten. Zij zond de
befaamde eerste expeditie naar _Atjeh_, op 'n tijdstip toen Horsburgh's
_Indian Directorij_--en elke scheepsjongen van 'n kustvaartuig!--haar
had kunnen zeggen dat de Westkust van Sumatra zeer gevaarlijk was. Al
weer 'n staaltje van de gevolgen der kommiezerij. Dat wil oorlog
voeren, en kent de eigenaardigheden van z'n eigen land niet!

Wat overigens dat verschil van saizoenen aangaat, op 't zuidwestelijk
deel van Sumatra schijnen de jaargetijden in elkander te loopen. Te
_Padang_, bijv. kan men niet op standvastig-periodieke winden, noch
alzoo op de daarvan af hangende regens of droogte staat maken.


24. _Sirie. Pinang. Gambier. Slamat_. De drie eerste woorden duiden de
bestanddeelen aan die, met _tabak_ en _kalk_, den voor den Javaan
onmisbaren _bétel_-pruim vormen. In sommige gewesten van Insulinde
ontmoette ik personen die niet pruimden, maar op Java zelden of nooit,
de vrouwen niet uitgezonderd. Het bruine sap van den tabak, iets
rooder gekleurd nog door de _gambier_, verft aller lippen en tanden.
Fraai staat dit niet, doch 't wordt voor zeer mondzuiverend gehouden.
Het gebruik van _sirie_--met toebehooren dan--is zoo algemeen, dat het
europeesch begrip: _drinkpenning_, in Indie wordt uitgedrukt door 't
woord _wang sirih_, d.i. sirie-geld.

De _Sirie_ is 't blad van een rank, niet veel zwaarder dan onze
erwtenplanten, en die zóó op 'n peperboompje gelijkt, dat de onkundige
deze beide gewassen niet gemakkelijk van elkander onderscheiden kan. Ik
geloof dan ook dat ze tot dezelfde botanische familie behooren, al
mocht het zijn dat vakgeleerden die graag wat vreemds verkondigen--een
leeuw is 'n kat, en de walvisch mag geen visch heeten!--in die
overeenkomst reden vinden om _sirie_ en _peper_ heel ver van elkaar
te zetten.

Het verwondert me dat er in de tandheelkunde zoo weinig gebruik van de
_sirie_ gemaakt wordt. Me dunkt dat de zuiverende samentrekkende
werking van dat blad--en de smaak is niet onaangenaam--daartoe
aanleiding geven zou. Ik meen dat men aan de _gambier_ wèl 'n plaatsje
toekent in de europesche pharmakopee, maar weet niet of dit almede 't
geval is met de _pinang_ of _areka_. Dit is 'n noot uiterlijk niet zeer
ongelijk aan de muskaat. Doch de boom waaraan ze groeit, behoort tot de
palmsoorten.

Het woord _slamat_ beteekent: _groet_, en in dit geval het zeer
eigenaardig _kompliment_--samenvouwing--dat in den tekst beschreven
wordt. Vrage: is er verband tusschen 't maleische _slamat, selamat_,
en 't woordeke _Sela_ dat zoo vaak in de psalmen voorkomt? Men weet
dat volgens de riten van het Oosten, godsdienstige oefeningen bestaan
uit gebeden en gezangen, telkens afgebroken door velerlei gebaren en
_komplimenten_. Zoo-iets geschiedde misschien ook bij 't voordragen der
psalmen, en deze gissing wordt versterkt door 'n opmerking over de
vermoedelijke nadere beteekenis van 't woord _slamat_ of _selamat_.
In-verband gebracht met _Slam_ of _Islam_--door letterverzetting
verwant met _mosl, muzl_: muzelman--zou misschien de oorspronkelijke
zin kunnen geweest zijn: de _plechtstatige_ of _ritueele_ groet; en dit
zou volkomen beantwoorden aan de beteekenis die 't woord _Sela_ in de
psalmen gevoegelijk kan gehad hebben. Maar ik geef de opmerking om beter.


25. _Maas_: adelijke titel die lager staat dan _Radhen_, doch soms ook
met dat woord tezamen gebruikt wordt: _Radhen Maas_. 't Woord _annak
maas_ beteekent een slaaf die niet gekocht maar in 't huis zijns
meesters geboren is, en heeft dus met den titel _Maas_ niet te maken.


26. _Kidang_: middelsoort hert. Veel kleiner, en niet grooter dan 'n
middelmatige hond, zijn de _kandjiels_, hertjes die uitmunten door
vlugheid en bevalligheid. Men beweert dat ze in opgesloten staat niet
in 't leven kunnen gehouden worden. De _kidang_ echter schijnt, evenals
de meeste soorten van onze herten, zich makkelijk te schikken in 'n
omheind kamp.


27. _Pegang koedahnja toewan kommendaan_: hou 't paard van m'nheer den
kommandant vast!


28. _Klapperwater_. Dit is 't vocht dat men in Holland "kokosmelk"
noemt. Het is koel en frisch, maar wordt zelden gedronken. De
_klappa_, _kelappa_ of _kokos_ wordt, meestal geraspt, bij 't bereiden
van spijs in de keuken hoofdzakelijk echter tot het slaan van olie, maar
zelden als _ooft_, en nooit als _spijs_ gebruikt. De vertellingen die
in kinderboekjes en in geleerde verhandelingen van vakmannen (zie
_Album der Natuur_) over den _klapper_ in omloop zijn, klinken koddig
in de ooren van iemand die in Indie geleefd heeft. Of de _kokos_ in
West-Indie 'n andere rol speelt dan in Insulinde, is mij onbekend. Met
den _banaan_--insulindisch: _pisang_--is dit zeker 't geval, daar hij
op de surinaamsche plantages aan de negers tot voedsel wordt gegeven.
Dit is dan ook 'n zeer grove soort van 'n paar voet lang. De
middelbare soort in _Oost_-Indie haalt slechts zes duim, en een der
kleinste--de _pisang maas_ of _goud-pisang_, 'n fijn vruchtje--is niet
veel grooter dan een kinderpink, en zeer smakelijk.


29. _Gemberthee_: aftreksel van aan gemberwortel, dat zoo heet mogelijk
moet gedronken worden  ... ter verkoeling. In India heerscht de meening
dat koude dranken, en vruchten die _in den mond_ een verfrisschende
werking doen, 't lichaam verhitten. Volgens 'n gelijksoortige stelling
werken de spaansche-pepersoorten _tjabeh_ en _lombok_--westindisch:
_caijenne_--verkoelend. Voor-zoo-ver ik in de praktijk heb kunnen nagaan,
zijn die meeningen niet ongegrond, maar vaak speelt in zulke zaken de
verbeelding haar rol.


30. _Vraag van een inlander aan den luitenant Duclari_. De heer Collard
--thans sedert lang hoofdofficier, en misschien gepensionneerd--zal,
des gevraagd, wel zoo goed zijn te erkennen dat ik ook hier de waarheid
zeg.


31. _Ienie apa toewan-toewan datang_: daar komen de heeren aan! De
_toedoeng_ is het in den vorm van een grooten ronden schotel
gevlochten hoofddeksel van den Javaan, en beschut zoowel tegen de zon,
als tegen den regen waarvoor de inlander bespottelijk bang is. Zeker
soort van tuinhoeden die onlangs bij onze dames in de mode waren,
geleken precies op _toedoengs_.


32. _Baboe_: inlandsche kindermeid.


33. _Kondeh_: het op 't achterhoofd in 'n wrong vereenigd haar, dat
echter nooit door 'n afzonderlijk lint of koord wordt samengehouden,
maar steeds in 'n lus of strik van 't haar zelf hangt. Indien 't woord
_chignon_ uitsluitend op _valsch_ haar doelt, is de _kondeh_ géén
_chignon_.


34. _Gouden pajong_. De kleur van 't zonnescherm duidt naar landswijs,
doch volgens officieel vastgestelde bepalingen, den rang van 't Hoofd
aan, wien zoodanige _pajong_ wordt nagedragen. Effen verguld is 't
hoogste.


35. _Tandoe_: draagstoel. In andere provincien draagt dit voorwerp den
naam van _Joleh, Djoeli_, of zoo-iets.


36. _De volkstellingen zijn onnauwkeurig_. Ieder hoofd heeft er belang
bij, het getal zijner onderhoorigen zoo laag mogelijk te doen schijnen,
niet zoozeer om daardoor den druk van verplichte dienst en levering te
verligten, als wel om meer dienst en levering voor zichzelf te kunnen
vorderen. Wie waarheid wil benaderen, kan de officieele opgaven gerust
met 10 percent verhoogen.


37. _Uitgewekenen naar_ Tjikandi _en_ Bolang. De bevolking der
partikuliere landerijen in 't Bataviasche en Buitenzorgsche bestaat
voor 'n groot deel uit lebaksche vluchtelingen. "_Als er in Lebak niet
gekneveld wordt_, heb ik 'n landheer hooren zeggen, _hebben wij gebrek
aan volk_."


38. _Pisang_: banaan. Hoe 't komt dat deze laatste (_west-indische_)
benaming in 't _oost_-indisch Nederland beter bekend is dan 't woord
_pisang_, begrijp ik niet. Ook is 't mij een raadsel, vanwaar de
engelschen hun woord: _plantain_ halen. Het getal soorten der
_pisangs_ wordt op driehonderd geschat. Zie overigens noot 28.


39. _Hollander_. Ieder blanke heet bij den inlander: _orang hollanda,
wolanda, belanda_, om 't even. Op hoofdplaatsen maken ze nu-en-dan een
uitzondering op dezen regel, en spreken van _orang ingris_ of _orang
prantjies_, d.i. engelschen of franschen. De duitscher heet soms:
_orang hollanda goenoeng_, nam. berg-hollander, hollander uit de
binnenlanden.


40. _Opvatting van 't begrip: beschaving_. De Europeaan vergist zich
in de meening dat de hoogere beschaving waarop hij roemt, overal als 'n
axioma wordt aangenomen. Ook hierin dat hij werkelijk in alle opzichten
beschaafder _is_. Ik zou veel voorbeelden kunnen aanhalen, die van
onzen beweerden roem te dezer zake een vraagstuk maken, en enkelen die
hem stempelen tot onwaarheid. Het praedikaat dat liplappen en inlanders
den Europeër geven, is: _ongewasschen_. Men zie hierover blz. 53 van
"_Nog eens Vrijen-arbeid_" en _Idee_ 372. Ook _Idee_ 587 (nieuwe nummering)
kan den waarheidsvriend op den weg brengen om te onderzoeken hoeveel
boekerigheid en konventie er schuilt onder onze opvatting van 't woord:
_beschaving_. We gelijken hierin vrij nauwkeurig op zekere inlanders, die
zich niet kunnen voorstellen hoe 'n beschaafd mensch genoegen neemt met
witte tanden. _Tjies, selakoe andjing!_ zeggen ze, d.i. "foei, net als 'n
hond!" Elders wordt het voor onbeschaafd gehouden, geen ebbenhouten schijf
in de gespleten onderlip of in de oorlappen en geen ring in 't jukbeentje
van den neus te dragen. Er zijn streken in Insulinde waar de beschaving
zich openbaart ... hoe zal ik mij uitdrukken? Komaan, ethnologie mag niet
belemmerd worden door preutsheid! Die mannen dragen in 't uiteinde van
den _penis_ een ebbenhouten dwarsspalk, ten welken einde reeds op zeer
jeugdigen leeftijd dat lichaamsdeel doorboord wordt. Bij die dwazen gaat
het plegen van den _coïtus_ zònder zoodanig ornament, voor  ...
beestachtig door. _Selakoe andjing_ alweer, denk ik. Hoe bespottelijk
dit zij, de onbevooroordeelde moet erkennen dat wij de woorden _dierlijk_
en _beestachtig_ dikwijls even ongepast gebruiken.


41. _Maatschappelijk standpunt van den liplap_. Het is de vraag of
Nederland, nu eens zoogenaamd-politisch gesproken, wijsgeerig en
onbekrompen handelen _kan_? Officieele gelijkstelling van den liplap
zou misschien 'n bevolking in het leven roepen, die gevaarlijk worden
kon voor 't nederlandsch gezag. Vanhier dan ook 't aanhoudend geknoei
met bepalingen die--hoe ook bemanteld--geen andere strekking hebben
dan om aan 't echt europeesch element den boventoon te verzekeren.
Ik doel hier op de, voor zeeroovers niet onaangename afschaffing der
_Koloniale Marine_. Op 't eindeloos geknutsel met 'n zoogenaamd
_Radikaal_. Op de instellingen van Onderwijs in Nederland, en den
daaruit voortvloeienden, door indische ouders al te pijnlijk gevoelden
dwang om hun kinderen naar Europa te zenden. En eindelijk: op 't door
dit alles kunstmatig in 't leven gehouden, voor Insulinde zoo hoogst
verderfelijk _absenteïsmus_! Juist dit is de eisch onzer op immoreele
gronden gevestigde overheersching, dat we niet "wijsgeerig en
onbekrompen" handelen _kunnen_ zonder ons belang in de waagschaal
te stellen.

    _Das eben ist der Fluch der bösen That,
    Dass sie fortzeugend Böses muss gebähren_.


42. _Patteh, Kliwon, Djaksa_: inlandsche Hoofden. De _Patteh_ staat
den Regent ter-zijde als sekretaris, boodschapper, faktotum. De
_Kliwon_ is tusschenpersoon tusschen het Bestuur en de dorpshoofden.
Gewoonlijk heeft hij 't opzicht over gemeentelijke publieke werken,
verdeeling van wachtvolk, regeling van heeredienst, enz. De _Djaksa_
is officier van politie en justitie.


43. _Gongs en Gamlang_: muziekinstrumenten. De _Gong_ is 'n zwaar
metalen bekken dat aan 'n koord hangt. Men bespeelt den _Gamlang_ als
onze glasharmonika's of als 't bekende _hout-en-stroo_-instrument.
Ik had op deze plaats in den tekst wel tevens van _Ankloeng_ mogen
spreken, zijnde een roosterachtig toestel met bekkens die op gespannen
koorden liggen. Het verdient opmerking dat de benamingen van al deze
instrumenten onomatopeën zijn. De _Gong_ klinkt forsch. _Ankloeng_ en
_Gamlang_ (gamelan) daarentegen zacht en liefelijk, maar zeer
melancholisch.


44. _Ergernis over tegenwerking_. Bij den Gouverneur der moluksche
eilanden, een zeer verdienstelijk man die in z'n pogingen tot herstel
van 't gefnuikt gezag werd belemmerd door de kommiezerij der
Buitenzorgsche sekretarie, wekte deze ergernis noodlottig. Onder de
oogen van den onbekwamen Van Twist, die natuurlijk geheel aan den
leiband liep van die bureaukratie, maakte hij door 'n sprong in den
waterval te _Tondano_ (_Minahassa van Menado_) 'n eind aan z'n leven.


45. _Havelaars officieele loopbaan_. Reeds in Augustus 1851 was ik
aan de Regeering voorgedragen tot Resident. Ook werden de funktien die
ik te _Amboina_ vervulde, weinig tijd na mijn vertrek aan 'n _Resident_
opgedragen.


46. Ik verzeker den lezer dat het mij thans (1881) meer nog dan vroeger
tegen de borst stuit, mij op publiek terrein te bewegen. Toen ik op m'n
veertigste jaar mijns ondanks daartoe gedwongen werd, had ik in de hoop
op eenig succes een bondgenoot tegen den afkeer die elke aanraking met
_Publiek_ mij veroorzaakt. Na de ervaring van den uitslag mijner pogingen
is m'n walg sterker dan ooit.


47. _Herbergiersrekening_. Men mocht aan de Regeering der Vereenigde
Staten 83 nederl. centen daags in rekening brengen voor 't onderhoud
van 'n schipbreukeling, onverschillig of de man Gezagvoerder of
Matroos was. Onder die vermeende schipbreukelingen waren de meesten
niet veel beter dan zeeschuimers. De Amerikanen hebben voortdurend 'n
duizendtal _Whalers_ in de indische zeeën, en de bemanning dezer
schepen is 't uitschot van de Natie.


48. _Overgrootvader mijner kinderen_. Z'n naam staat op 't voetstuk van
den Leeuw te Waterloo.


49. _Apanage der Vorsten van Turn en Taxis_. Is na de groote
veranderingen van '66, door de duitsche Rijksregeering voor ettelijke
millioenen afgekocht.


50. _Rêve aux millions_. Nu, 'n _rêve_ was 't eigenlijk niet. De
aanspraak is verjaard, en 't lust me nog altijd niet, den zeer
interessanten familieroman te behandelen, die hiermee samenhangt. Ook
stuit ikzelf, vooral ten-gevolge van den diefstal der bescheiden
waarvan ik in den tekst melding maak, op eenige duisterheden. Toch is
't voor mij van belang, hier te doen opmerken dat sommige personen en
familietakken die de hier aangeroerde bijzonderheden beter begrijpen dan
de gewone lezer, onder de venijnigste vervolgers van Havelaar behoorden.
Hun belang bracht mee dat hij niet aan 't woord kwam, of althans niet in
de gelegenheid om zekere mijsteriën te ontsluieren.


51. Deze zinsnede is door zekeren Q in de _Arnhemmer Courant_
aangevoerd als bijdrage tot de blijken mijner onzedelijkheid! En die
verraderlijke manoeuvre werd door Dr Van Vloten toegejuicht, evenzeer
als Q's mededeeling dat ik m'n "tijd doorbracht met  ... bittertjes
drinken, biljardspelen en 't rooken van geborgde sigaren." Ik vraag of
de _viesheid_ waarvan ik sprak op blz. 350 (zie alinea die begint met:
"Maar jammer is 't!", M.D.), gerechtvaardigd is? Waarmee brengt zùlk
volk z'n tijd door?


52. _Sebah_. De beteekenis blijkt uit den tekst. Ik weet niet of 't
woord 'n verbastering is van _pasehbah_, 'n gebouw, dat wel zou kunnen
genomen worden voor de plaats waar men dergelijke vergaderingen houdt.


53. _Bantan-Kidoel_: Zuid-Bantam. De _m_ waarmee wij 't woord _Bantam_
sluiten, is niet korrekt. De naam is: _Bantan_. _Mantrie_: opziener.
_Dhemang_: distriktshoofd. In centraal en oostelijk Java heet deze
beambte _Wedhono_.

De schrijver van een fransch werk: _Felix Batel_, waarin de _Havelaar_
wordt nageschreven, en--tegen de bedoeling van den auteur,
voorzeker!--geparodieerd, verraadt o.a. z'n letterdieverij door in den
javaschen Oosthoek waar hij z'n stuk spelen laat, van _Dhemangs_ te
spreken. Dit klinkt ongeveer als  ... _grietman van Utrecht_. In dat
werk gaat de zon op, _juist zooals dat werd waargenomen door Saïdjah_.
Ook de buffel-epizode wordt letterlijk overgenomen, en de auteur heeft
de goedheid te erkennen dat dit voorval _ook_ door zekeren Multatuli
beschreven werd. Welnu, die _Felix Batel_ is door nederlandsche
recensenten uitvoerig behandeld, doch nergens vindt men 'n spoor van
protest tegen dien onbeschaamden diefstal! Ik noem dit even slecht als
de piraterie zelf. Als 'n vreemdeling zich de eer aanmatigde der
diepzinnige uitvinding van 't haringkaken, zou men moord en brand
schreeuwen, maar de "nationale eer" kan wèl verdragen dat Havelaar
bestolen wordt. Bepaalde zich de oneerlijkheid maar tot litteratuur!
Maar ook op maatschappelijk, politisch en wijsgeerig terrein loopt ze
tot in 't onbegrijpelijke. De natie kan nog altijd niet _lezen_. Of _wil_
ze niet verstaan wat men haar te lezen geeft?


54. _Bandoeng_: afdeeling, regentschap of adsistent-residentie in de
Preanger-regentschappen.


55. _Patjol_: houweelachtige spade.


56. _Banjirs_. Omtrent deze natuurverschijnselen verwijs ik naar 't
stukje: "_Wijs mij de plaats waar gij gezaaid hebt_" een geschrift dat
aan dezen regel uit den _Havelaar_ z'n naam ontleende.


57. Zie Noot 37.


58. _Dessah_: dorp. Elders: _kampong_ en _negrie_. De inlandsche
oorsprong dezer beide laatste woorden--javaansch, soendasch of
maleisch dan--komt me verdacht voor.


59. _Opstandelingen in de Lampongs_. Er bestaat 'n brochure over de
hier bedoelde expeditie, welker titel ik niet kan opgeven. Ze is
waarschijnlijk van '61 of '62, en werd, meen ik, geschreven door den
kommandant onzer troepen. Die schrijver loochent dat er veel lebaksche
uitgewekenen waren onder de door hem bevochten opstandelingen. Ik houd
evenwel m'n opgaaf staande, en beroep me op 't getuigenis der
officieren die onder hem aan dien veldtocht deelnamen. Juist door een
hunner heb ik m'n bewering met 'n zeer sterke uitdrukking hooren
bevestigen. Er was 'n tijd dat het ontkennen mijner assertien zekere
welgezienheid in den Haag meebracht, en dááraan schreef die officier
toe, wat hij in z'n gewezen kommandant plompweg 'n: "vervloekt gemeene
leugen" noemde. Indien me had mogen blijken dat Nederland belang stelde
in waarheid, zou ik sedert lang bewijzen geleverd hebben. Maar 't is
vervelend pleiten voor 'n rechtbank die verzot is op leugens.


60. _IJd_ en _eit_. Dit Nootjen is van den heer Van Lennep. Als
aardigheid kan het er door, maar in de oogen van 'n volwassen mensch
is dat _purisme_ op 't rijm waarlijk komiek. Laat de Zeeuwen op z'n
zeeuwsch, de Friezen op z'n friesch rijmen! En wie in 't geheel niet
rijmt, doet ook goed, ja  ... beter nog! Bij Göthe en Schiller rijmt
_Ritter_ op _Jezuïter_, _ehren_ op _währen_, _Kaiser_ op _weiser_,
_führen_ op _probiren_, enz. Boileau koppelt _audace_ aan _Parnasse_,
_pucelle_ aan _modèle_, e.a. De sop is de kool niet waard. Jammer maar
dat nog altijd zoo velen hun wijsheid over dergelijke kinderachtighedens
aan den man weten te brengen als _Letterkunde_ en zelfs als _poëzie_!


61. _Maniessan_: zoetigheid, konfituren. Het gebruiken hiervan bij de
thee is van chineschen oorsprong.


62. _Distriktshoofd van Parang-Koedjang_. Hij was schoonzoon en
handlanger van den Regent. Ten zijnen huize werd mijn voorganger
vergiftigd.


63. _Kleeding van den Djaksa_. Deze inlandsche ambtenaar was 'n
Javaan--geen Soendanees--en daarom eenigszins anders, en opzichtiger,
gekleed dan de Hoofden die te Lebak thuis hoorden.


64. Onder de titels van den Gouverneur-generaal behoort ook die van:
_Opperbevelhebber van Zr Ms Zeemacht beoosten de Kaap de Goede Hoop_.


65. Deze aanspraak aan de Lebaksche Hoofden wordt, naar mij van vele
zijden bleek, vrij algemeen gewaardeerd. Waarom keurde men dan
Havelaar's _handelingen_ die daarmee stipt overeenstemden, geen
aandacht waard?

Om te beoordeelen in hoever ik bij 't benaderend in druk geven van die
ongeschreven toespraak kan afgeweken zijn van _stipt-letterlijke
waarheid_, is 't misschien niet onbelangrijk toon en inhoud daarvan te
vergelijken met zeker stuk van eenige jaren tevoren. Ik bedoel de
Publikatie aan de Inl. Hoofden der Minahassa van 1 April 1851, waarin
naar ik meen dezelfde geest heerscht. Het Weekblad "_Oost en West_" en
daarna de _Spectator_ (26 Juli 1879), namen 't over uit de indische
couranten die dat dokument de moeite der reproduktie hadden waard
gekeurd, misschien wel om de velen terecht te wijzen die voorgeven den
_Havelaar_ te ontkrachten door 't boek voor 'n _fiktie_ uittemaken.
Bedoelde Publikatie is 'n _officieel stuk_ en heeft niets te maken met
romanschrijverij. Ik noodig den lezer uit, het aangehaalde nummer van
den _Spectator_ intezien, en zich de vraag voorteleggen of 't billijk
is dat ik ruim dertig jaar na 't schrijven van de daarin meegedeelde
Publikatie, nog telkens door den eersten den besten kwajongen
straffeloos word uitgescholden? (_Zie voorts over dit onderwerp de
Noten 101 en 115._)


66. _Mintah ampong_: ik vraag verschooning.


67. _Sienjo_, dikwijls verkort tot _njo_: jongeheer. Velen meenen dat
dit woord van portugeschen oorsprong is, vooral ook omdat de
afstammelingen van Portugezen, die nog altijd te Batavia 'n
eigenaardige kaste uitmaken, in de wandeling _Sienjo_'s genoemd
worden. Toch is deze etijmologie twijfelachtig.


68. _Verbrugge wist het!_ Nog altijd ben ik in 't bezit van een briefje
dat hij mij deed toereiken op 'n oogenblik dat ik met den Regent in
gesprek was, en waarin hij mij--onder uitdrukkelijk verzoek hèm niet te
noemen--uitnoodigde dat Inlandsch Hoofd eens onder handen te nemen
over de "misbruiken." Het overbodige van dit verzoek laat ik nu daar.
Er blijkt uit:

1) dat mijn bezwaren geen gevolg waren van persoonlijke zwartgallige
opvatting.

2) dat mijn onderzoekingen zeer omzichtig plaats hadden, zóó zelfs dat
de vreesachtige Verbrugge meende grond te hebben mij aantezetten
tot wat ijver.

Belangstellenden--zijn er die?--kunnen 't bedoelde briefje van den
kontroleur ter inzage krijgen.


69. _Tjiandjoer_. Iets later spel ik dezen naam van de hoofdplaats der
Preanger-regentschappen eenvoudig: _Tjanjor_, zooals 't woord in
dagelijksch spraakgebruik luidt. Ook elders achtte ik mij ontslagen van
de poging om bij 't spellen van inlandsche namen, het _geschreven_
javaansch of maleisch in onze karakters natebootsen. Ik schrijf alzoo
voor: _aoerang, orang_. Voor: _prahoe, prauw_. Voor: _kahin, kain_,
enz. We hebben immers hier niet te doen met puristische _spelling_? De
eisch is 't weergeven--bij benadering altijd--van den _klank_ zooals die
onder Europeanen in Indie gebruikelijk is.


70. _Djimats_ zijn briefjes of andere voorwerpen die uit den hemel
vielen om geestdrijvers en boerenbedriegers aan 'n geloofsbrief te
helpen. _Tout comme chez nous!_ 't Getal der leveranciers van
Goddelijke Openbaringen is zeer groot, en apostelen en profeten van
deze soort zijn in geheel Azie nog altijd aan de orde van den dag.
't Verschil bij vroeger eeuwen is maar dat ze tegenwoordig wegens
landlooperij worden gestraft, en wel door dezelfde menschen die hun
voorgangers in vagabondage als Heiligen vereeren. Ziedaar nu 'n
stuitend gebrek aan rijm in _mijn_ oog!


71. _Garem glap_: smokkelzout. Het maken en verkoopen van zout is in
Indie _regie_. Er werd inderdaad aan de zuidkust van _Lebak_ veel zout
gemaakt, en 't was die arme menschen niet zeer kwalijk te nemen, als
men bedacht dat ze soms vele mijlen te loopen hadden om 'n Gouvernements
debietplaats te bereiken, waar ze hoogen prijs moesten betalen. Mij komt
het monopolizeeren van den zoutaanmaak onredelijk voor, en vooral wreed
jegens strandbewoners wien 't zeezout in huis spoelt.


72. Ook de hier bedoelde nota's van m'n vermoorden voorganger zijn nog
altijd in m'n bezit. Nooit vroeg iemand mij, die te mogen zien. Me dunkt
toch dat ze, vooral met het oog op z'n dood, zeer treffend zijn. Zou
niet die zaak in elk ander land voor 'n _cause célèbre_ gegolden hebben?


73. Ook de hier bedoelde brieven bezit ik nog, doch slechts in
afschrift, dat evenwel door den toenmaligen klerk te _Lebak_ "_als
eensluidend met het origineel_" gewaarmerkt is.'t Was nooit iemand de
moeite waard er naar te vragen.


74. _Voornemen den Regent z'n voorschot kwijtteschelden_. Dit is, na
het door den Gouv. Gen. Pahud ingesteld onderzoek werkelijk geschied.
Ook meen ik dat bij die gelegenheid z'n traktement verhoogd is. Men
moet erkennen dat hierin een zonderlinge wijs van rechtdoen omtrent
_mij_ gelegen was! De gebleken gegrondheid mijner aanklacht moest niet
mij ten-goede komen, maar den persoon die door mij was aangeklaagd.


75. _Abraham Blankaart te hollandsch voor 'n Duitscher_. En  ... voor
het tegenwoordig geslacht van Hollanders misschien ook. Hoevelen mijner
lezers kennen die aardige figuur uit _Sara Burgerhart_?


76. Deze boutade tegen de orthodoxen mag, dunkt me, aanleiding geven
tot de opmerking dat de modernen, de liberalen, de  ... meer
verlichten--en zelfs de _ware_ vrijdenkers--wel 'n voorbeeld mochten
nemen aan zekere oprechtheid van geloof, die zich bij hun tegenstanders
in _daden_ openbaart. Indien er door sommigen even gul werd bijgedragen
tot het verspreiden van licht, als door anderen tot het verdikken van
duisternis, zouden we sedert lang 'n groote schrede verder zijn. Zouden
de _geloovers_ mij hebben laten zwerven en derven zooals 't geval
geweest is, indien ik _hun_ denkbeelden had aangehangen en verkondigd?
Immers neen. Hoera voor de oprechte geloovers!


77. _Ketimon_. Augurken, komkommers.


78. _Die geleerden!_ Een der nieuwste snufjes op 't gebied der
chemische voedingsleer, is van professor _Virchow_. Die scheikundige
beweert nu dat er niet de minste voedingskracht in bouillon zit. Ik
stel voor, hem op 'n diëet van uitgekookt vleesch te zetten, waarmee
hij zeer geleerdelijk tevreden wezen moet.


79. _Molière_. Ik stel dezen auteur thans veel minder hoog dan
vroeger, doch bewaar m'n opmerkingen dienaangaande voor 'n monografie
over dramatische litteratuur, waarvoor in deze _Noten_ geen plaats is.


80. _Miss Mata-apie_: juffer vuur-oog.


81. _Fotheringhaij_. In sommige vorige drukken staat herhaaldelijk
_Fothineraij_, 'n lapsus van den heer Van Lennep. In 't handschrift
stond noch 't een noch 't ander, maar: _Tower_. Dat was 'n lapsus
van _mij_.


82. _Arles_ wordt gehouden voor 'n binnenlandsche kolonie van de
Massiliers, en _Massilla (Marseille)_ was door Phoeniciërs gesticht.
Dat de waarlijk tijpische schoonheid der vrouwen te _Arles_, daar beter
dan te _Marseille_ bewaard bleef, kan liggen aan de mindere vermenging
met vreemden. Op strandplaatsen als _Marseille_ verbasteren de rassen
zeer snel. Of de vrouwen te _Nîmes_--óók 'n marseillaansche faktorij
--even schoon zijn als te _Arles_, is mij onbekend.


83. _Datoe_: inlandsch Hoofd.


84. _Prahoe_: prauw, schuit, vaartuig, scheepje.


85. De oordeelvellingen over de hoedanigheden der verschillende rassen
die Insulinde bewonen, loopen zeer uit-een. Bevolking en Hoofden op
Sumatra zijn minder gedwee dan de Javaan, doch men vindt daar
mannelijker karakters. Zeker is 't, dat de Javaan niet geacht is op
Sumatra, en dat de echte Maleier die hem verachtelijk: _toekan makan
toekoe_ noemt--vraag de vertaling aan 'n neef uit de Oost--zich ver
boven hem stelt. 't Was 'n fout van den generaal Van Swieten, 'n
Javaan te gebruiken als onderhandelaar met de Atjinezen. Dat de
onverschrokken _Radhen_ die zich hiertoe leende, 't offer worden zou
van z'n bereidwilligheid en trouw, was te voorzien. Het doet me leed
dat z'n naam mij ontgaan is.


86. De meeste Europeërs in Indie dragen weinig kennis van taal en
zeden der streken die ze niet bezocht hebben. De uitdrukking _Si Oepi
Keteh_--zooveel als: kleine jonge-juffer--werd door Duclari niet
verstaan. Men vergist zich gewoonlijk in Holland, door aan ieder "die
in de-n-Oost geweest is" algemeene kennis van indische zaken
toeteschrijven.


87. _Ophir_. We vinden dezen naam op de meeste landkaarten,
en--waarschijnlijk omdat de berg die er mee bedoeld wordt, ver uit zee
te zien is--op alle zeekaarten. Maar 't woord _Ophir_ is bij de
inlanders onbekend. Ze noemen den berg die ongeveer in 't midden der
breedte aan 't land, even benoorden de linie ligt: _Goenoeng
Passaman_. Hoe dus de kartografen, die elkaar blijkbaar hebben
nageschreven, de benaming _Ophir_ kunnen verantwoorden, begrijp ik
niet. Een andere vraag is, of er verband mag gebracht worden tusschen
dezen berg, en de streken vanwaar de tijrische koning Hiram,
ten-behoeve van Salomo's tempelbouw, goud, ebbenhout en edelgesteente
halen liet? (I Kon. IX, 28. X, 11.) Het is zeer gewaagd dit op grond
van 'n enkel woord aantenemen. En bovendien, waar komt het woord
_Ophir_ vandaan? Wie heeft het eerst den _G. Passaman_ aldus genoemd?
De f-klank doet aan Arabieren denken. In de "_arabische vertellingen_"
wordt Sumatra door Sindbad den zeeman bezocht.


88. _Kiskassen_. Of dit woord uitsluitend te Amsterdam gebruikt wordt,
weet ik niet. In die stad beteekent het de eigenaardige huppelende
beweging die 'n zeer plat steentje, behendig geworpen, op de
oppervlakte van 't water maakt. Het beschrijft, telkens even op 't
water rustende, al voortspringend een reeks van allengs korter
wordende bogen, en zinkt niet voor de kracht van den horizontalen worp
uitgeput is. De manier waarop sommige zeevogels, na op de golven
gerust te hebben, over 't water schuiven om vlucht te nemen, komt met
dat "kiskassen" overeen. Ook vliegende visschen scheren de oppervlakte
voor ze zich verheffen.


89. _Toewan kommandeur_. Op die plaatsen van Sumatra waar vroeger
engelsche vestigingen bestonden, worden de gezagvoerende beambten nog
altijd kommandeurs--_commodore_--genoemd. _Natal_ ging in den
"engelschen tijd" voor 'n punt van groot belang door, getuige het fort
dat veel te groot was voor de weinige manschap die 't in mijn tijd--1842
--heette te bezetten.


90. _Krandjang_. Korf van _bamboe_, waarin de voor Nederland bestemde
suiker verscheept wordt. Tot ver in 't binnenland van Europa, ziet men
tegenwoordig het bamboezen vlechtwerk van die _krandjangs_--meestal
gekoolteerd--gebruikt tot heggen en dergelijke afsluiting.


91. _Pedatti_: javaansche kar. De eigenaardigheid van dit voertuig
was, dat het niet op raderen, maar, en wel op meewentelenden as, op
schijven rolde, die om de onpraktische primitiviteit te volmaken,
gewoonlijk den vorm hadden van 'n zeer onregelmatigen veelhoek. De
"chinesche kerk" te Batavia (_zie Noot 98_) hield den heer W.R. van
Hoevell voor den bekwamen schrijver die zich onder den naam _Jeronimus_
niet verborg. Wel jammer dat deze publicist, gedeeltelijk uit gebrek
aan kennis van indische toestanden--bij was volbloed Bataviaan--meer
nog misschien uit persoonlijke behoefte aan 'n schelle leus, zich door
den klank van 't woordje: _vrij_, verlokken liet tot het ophemelen van
den zoogenaamd-_vrijen_ Arbeid. Het wawelen over deze opgedrongen
_topic_ heeft, jaren lang de aandacht afgetrokken van hoofdzaken als
die welke in den _Havelaar_ behandeld worden en nog altijd aan de orde
blijven. Men zie hierover m'n beide brochures over _Vrijen-arbeid_.


92. Zie noot 23.


93. _Onafhankelijke Rijkjes in den Noordhoek_. Het aantal meer of min
onafhankelijke kleine vorsten in die streken is _legio_. Twee hunner
heb ik persoonlijk gekend, de _Toeankoe's_ of _Radjah's_ van _Troemon_
en van _Analaboe_, die me soms te _Natal_ bezochten, en wel tot groote
ergernis van den _Toeankoe_ dezer afdeeling. Een van die Hoofden
namelijk--'t is me ontgaan, wie van de twee--veroorloofde zich 'n zijden
doek om de lenden te slaan op 'n wijze die volgens de natalsche
heraldiek, 't distinktief was van meer hoogheid dan hem toekwam. Uit
deze en dergelijke kwestien over etikette en voorzitting vloeiden
twisten en vechtpartijen voort, die me soms veel hoofdbreken
berokkenden, daar de volgelingen van 't atjinsche Hoofd redelijk
strijdbaar waren, en de Natalezen zeer prikkelbaar zoodra 't den rang
van hun _Toeankoe_ gold.

Over 't geheel werd _Natal_ zeer druk door Atjinezen bezocht, en ik
was ruimschoots in de gelegenheid eenige kennis van hunnen aard
optedoen, te-meer omdat de naïve _Si Oepi keteh_--een mijner
menigvuldige eerste liefden--'n _Atjinesche_ was. Toch bezit ik geen
bouwstoffen voor 'n volledige karakterbeschrijving, en ik durf alleen
--in tegenspraak met de velen die heden-ten-dage over Atjinezen
meespreken zonder ooit 'n Atjinees gezien te hebben--beweren dat zij
over 't geheel genomen _zeer veel goede hoedanigheden_ bezitten.
Ongetwijfeld namelijk zijn ze hooghartig en dapper. Dat, bij gelegenheid
der oorlogsverklaring, 'n minister in de Kamer de Atjinezen heeft
durven afschilderen als schuldig aan _zeeroof_, bewijst slechts voor de
duizendste keer dat sommige sprekers geen laster te plomp keuren om bij
dat kollegie hun doel te bereiken. Is de zeeroof in den indischen
Archipel afgenomen, sedert de atjinsche havens geblokkeerd zijn? Immers
neen. Indien ons gouvernement zeeroovers bevechten wil, laat het dan
den oorlog verklaren aan den Sultan der _Soeloe_-eilanden, aan de
_Illanezen_ op _Magindanao_, en eigenlijk aan àlle vorsten en volken
opdat groote eiland. Uit _die_ streken zwermen de vloten uit, die
sedert eeuwen de bezittingen der atjinsche Sultans, niet minder dan de
onze, op 'n brandschatting stellen, weinig minder schandelijk voor wie
ze betaalt dan voor den heffer. Dáár zou iets deugdelijks te doen
vallen voor onze Marine, of liever voor onze Landmacht, want het
beschieten van bamboezen gebouwtjes aan 't strand beteekent niet veel.

Maar de beschuldiging van zeeroof was onze edele staatslieden niet
voldoende. Om den zoo fijn zedelijken Nederlander te bewegen tot de
vereischte oorlogswoede--en fondsen-bewilliging!--werd hem in
diezelfde Tweede-Kamer de Atjinees voorgesteld als zoo heel in 't
bijzonder overgegeven aan  ... onnatuurlijken wellust! Mij, die veel met
Atjinezen heb omgegaan, was daarvan nooit iets gebleken, misschien wel
omdat ik nooit in 't belang van carrière of pozitie vuile voorwendsels
noodig had om oorlog te maken. Aan hen die op dit punt zich zooveel
volkenkundiger toonen, vraag ik welke "reden van wetenschap" ze voor
hun liefelijke beschuldiging kunnen aanvoeren? In-allen-geval komt me
zoo'n aantijging tegen 'n vijand die doorslaande blijken geeft van
mannelijkheid, nietzeer  ... mannelijk voor, en even onsmakelijk als
't bedoeld delikt zelf. Wat te zeggen van 'n Vertegenwoordiging die
millioenen voteert op voorstellen van ministers wien zùlke middeltjes
tot ophitsing niet te verachtelijk zijn? Dat overigens het nederlandsche
Staatsbestuur--een tot in 't merg verrot organismus!--de wapens zou
aangorden _in 't belang der zedelijkheid_, is 'n koddig denkbeeld.

Wat eindelijk den tegenwoordigen oorlog aangaat, ik herhaal wat ik
elders zeide: _van Atjeh beging de nederlaag_. De toelichting van deze
stelling ligt _nu_ buiten m'n bestek. Ook lust het me niet, bij
voortduring onbeloond les te geven aan de haagsche politici. _Zij_
worden door de Natie betaald om iets van de zaken te weten. Dat nu die
Natie bij voortduring genoegen neemt met individuën die aan dezen eisch
niet voldoen, is mijn schuld niet. Zéker is 't, dat nog geen enkele
maal de _onvermijdelijke gevolgen_ der intrekking van 't geheim artikel
in het traktaat van 1824, ter-sprake gebracht zijn, noch in de talrijke
brochures over deze zaak, noch in de tallooze dagbladartikelen die
haar behandelen, noch in de redevoeringen van ministers en "geachte
leden." Al die schrijvers en sprekers bleven òf uit onbekendheid met de
toestanden òf om redenen van nog lager soort, voortdurend _à côté de
la question_. O. d. e. t. u. o. s. i. v. m. d. p. o. o. d. o. z. w. v.
m. a. o. f. d. z. t. m. d. k. v. s. t. g. h. d. z. d. d. o. v. a. i.
v. v. d. n. j. z. o. Mocht de lezer klagen dat ik hier in raadsels
spreek, hij bedenke dat m'n _Brief aan den Koning_ van September 1872
_niet_ raadselachtig was, en dat er van dat zeer duidelijk stuk geen
notitie is genomen. Als de minister van Kolonien mij zeer beleefd
vraagt wat er ten-gevolge der zotte atjinsche kampagne te voorzien is,
zal ik hem voldoende inlichting geven, onder protest evenwel tegen de
onrechtvaardigheid dat _hij_ en niet _ik_ betaald wordt voor de zorg om
Insulinde voor Nederland te bewaren.

94. _Baleh-baleh_: bamboezen rustbank, brits. _Klamboe_: gordijn.


95. _Pajong_: Zonnescherm, distinktief van rang.


96. _Madame Geoffrin_. In 't handschrift stond: _Madame Scarron_, en
't komt me voor, dat de heer Van Lennep hier ten-onrechte iets
veranderd heeft. _Madame Geoffrin_, zeer rijk zijnde, had niet noodig de
schraalte van haar disch aantevullen door vertellingen. Bovendien weet
ik zeker dat sommige schrijvers de bekende anekdote op rekening van
_Madame Scarron_ stellen.


97. _Traoessa_: 't hoeft niet!


98. _Chinesche kerk_: het "_tout Paris_" der hoofdplaatsen in Indie.
De oorsprong dezer zegwijs schijnt te liggen in de _commérages_ die
oudtijds gehouden werden bij 't uitgaan der protestantsche kerk in of bij
de chinesche kamp te Batavia.


99. "_Wie sommige gebeurtenissen van nabij gesien had_." In 1843 liet de
generaal Michiels op in 't oog vallend vexatoire wijs de wegen in den
omtrek van Padang verbreeden. Voor niemand was het doel twijfelachtig: hij
had behoefte aan wat krijgsroem om zich staande te houden als civiel
Gouverneur. De uitgelokte ontevredenheid openbaarde zich 't eerst te Pau,
in de nabijheid der hoofdplaats. Daar hadden, naar weldra publiek bekend
was, de samenscholingen plaats, waaruit de door ieder voorziene oproerige
bewegingen zouden--en moesten!--voortkomen. Ze werden niet terstond
tegengegaan: de vrucht moest rijpen. Op zekeren nacht werd ik gewekt door
een bediende van den kapitein der artillerie J.J.M. de Chateleux. Hij liet
mij roepen omdat zijn en mijn vriend, de kapitein der infanterie Beijerman,
bij hem gekomen was om van hem en mij afscheid te nemen. Ik ging, en vond
B. in hoogst ernstige stemming. Geheel onverwacht had hij bevel gekregen
naar Pau opterukken: "om me daar te laten vermoorden" zeide hij. Hij _is_
er vermoord, dienzelfden nacht nog. Toen daarvan den volgenden morgen
bericht kwam, rukte de generaal aan 't hoofd van meer dan voldoende
krijgsmacht uit. In 'n ommezien behaalde hij de lauweren en 't certifikaat
van onmisbaarheid waarom hij zoo dringend verlegen was. Arme Beijerman!

Zulk _en scène_ zetten van krijgsbedrijven door 't vooruitzenden van een
aan den dood gewijde kleine schaar behoorde onder de lijfkunstjes van
Michiels, doch eenig was hij niet in die misdadige kwakzalverij. Ze
speelt in veel veldtochten haar rol, en dit zal wel zoo blijven tot de
_kunst van lezen_ meer algemeen wordt. De koddigheid der advertentien
van goedkoope boeken en allesgenezende pillen zinkt in 't niet, bij de
hansworstige leugens waarop sedert eeuwen sommige krijgsoversten gewoon
zijn hun betalende kommittenten te onthalen. Terstond zijn er altijd
verzenmakers en geschiedschrijvers bij de hand om die zotte praatjes met
hun visa, "gezien en opgehemeld" te stempelen, en 'n reeks van
geslachten bauwen den aldus smakelijk gemaakten onzin na. Zie, als 'n
enkel staaltje--ik heb ze voor 't grijpen!--m'n opmerkingen over de
hijperkrijgskunstige slimmighedens van den prillen prins van Oranje bij
_Quatre-Bras_. (IDEE 747, vlgg.)


100. Hier ben ik profeet geweest, helaas! Het grofste, 't onmogelijkste
is niet te grof en niet te onmogelijk, zoodra 't dienen kan om iemand
die "uitsteekt" van de baan te dringen. In deze taktiek ontmoeten zich
de middelmatigheden van alle partijen. Er blijkt uit den tekst dat ik
hiervan iets wist toen ik den _Havelaar_ schreef, maar toch was ik
niet profeet genoeg om te voorzien dat men de karakterschets van
Publiek, die ik slechts als _boutade_ gaf, maken zou tot _letterlijke_
waarheid. Wanneer ook hier Duclari mij in de rede was gevallen met 'n:
"neen, dat is àl te sterk!" zou ik zeker de fout begaan hebben iets te
laten afdingen van m'n bittere opmerking, al bewees dan later de
uitkomst dat ik niet te veel gezegd had.


101. Het was in die dagen (1843) dat ik de "_Bruid daarboven_"
schreef. Dit stuk werd nog onlangs in den Haag, te Rotterdam, en
elders opgevoerd. Een van die voorstellingen woonde ik bij, en m'n
aandoeningen waren zeer gemengd. Het wederzien van dien arbeid uit m'n
jeugd, van nu bijna veertig jaar geleden, wekte meer herinneringen in
mij op dan m'n gemoed verslikken kon. En dan 't nagaan van alles wat er
in en om mij voorviel gedurende dat lange tijdvak van m'n gevuld leven!
Doch dit gaat den lezer niet aan. Met het oog evenwel op den ouderdom
van dat stuk heb ik 'n vraag te doen die, meen ik, sommige lezers wèl
aangaat. Is de _toon_ dien heden-ten-dage zekere publicisten tegen mij
aanslaan, wel in overeenstemming met den eerbied dien we gewoon zijn
toetekennen aan ancienneteit in rang? Vindt men 't getal letter-
vruchten die in onzen stoomtijd meer dan het derde deel eener eeuw
beleven, zóó groot dat elk rekruut mij mag toespreken _comme le premier
venu_? Hoe ikzelf over die "_Bruid_" oordeel, is bekend, maar 't stuk
is toch minstens even goed als de _Emilia Galotti_, als de _Kabale und
Liebe_, als de _Minna van Barnhelm_ als de larmoijante komedies en
_Lustspiele_ van Kotzebue, die nog altijd op 't repertoire staan.
In-allen-gevalle blijkt er uit, hoe ik m'n tijd doorbracht in de dagen
toen 'n groot deel van hen die me tegenwoordig als hun gelijke meenen
te mogen behandelen, nog--en misschien niet eens nog!--op de schoolbanken
zaten. _Suum cuique_, heeren! (_Zie hierover de noten 65 en 115_.)


102. Die redakteur heeft later als minister 't zijne bijgebracht om den
toestand in Indiën onhoudbaar te maken. Van al de duitenplaterijen
waarmee hij Kamers en Natie eenige jaren aan de praat hield, noem ik nu
alleen de fameuze komptabiliteitswet, 'n monument van bureaukratische
onbruikbaarheid, en als zoodanig de getrouwe afspiegeling van den man
zelf. Hij was 't ook die zoo bijzonder veel bijdroeg tot de verlamming
van 't gezag in de binnenlanden, door de splitsing van rechterlijke en
besturende macht. (_zie Noot 13_) Die uitverkorene van de Natie heet
E. de Waal, en bekleedt natuurlijk 'n aangenaam plaatsjen op den
pensioenstaat.


103. De toenmalige Algemeene Sekretaris der indische Regeering, Mr C.
Visscher.


104. Ik meen hier blijken te geven dat de eischen der kunst ten-aanzien
van de _maat_ der optewekken aandoeningen, of liever van de daartoe
strekkende middelen, mij eenigszins bekend waren. Ook beweer ik in den
_Havelaar_ zelf (zie, bijv. blz. 288)(zie alinea met: "Ik heb 't slot
der geschiedenis van _Saïdjah_ ...", M.D.) mij aan die eischen te hebben
gehouden. Juist omdat ik _minder_ akeligheid schilder dan uit de
geschetste omstandigheden blijkt voorttevloeien, is de indruk der
_Saïdjah_-epizode zoo algemeen en zoo diep geweest, en alzoo is de
beschuldiging van "overdrijving" een fout op 't gebied der kritiek. Dit
wat _kunstbesef_ aangaat. En wat de _feiten_ betreft die in den
_Havelaar_ vermeld worden, ook daarin blijf ik _beneden_ de waarheid.
Ik roerde niets aan dan wat ik--thans nog!--_bewijzen_ kan, en dus
volstrekt nog 't ergste niet. Wie nu, om den indruk van m'n pleidooi
te ontzenuwen, z'n toevlucht neemt tot de afgezaagde en goedkoope
beschuldiging dat ik "overdreven" heb--in den grond eigenlijk slechts
'n oneerlijk-vermomd erkennen van de waarheid!--gelieve te zeggen:
_wat, waarin, hoe, in-hoe-ver?_ Hiertoe dan ook sommeerde ik
herhaaldelijk Duijmaer van Twist, den man die beter dan iemand bij-machte
wezen moest mij tegentespreken, _indien_ er iets op mijn beweringen viel
aftedingen. Hij evenwel durfde niet eens van "overdrijving" spreken, en
bepaalde zich tot het verwijt dat ik zooveel talent had--in zijn oog 'n
fout zeker--en dat-i zwijgen zou uit vrees voor den schijn van
partijdigheid. En met zulke jongensachtige uitvluchten namen Kamer en
Natie genoegen! Is dit _Recht_, Nederlanders?


105._ Boekten van den Tjioedjoeng_. Deze rivier draagt naar die vele
bochten z'n naam. _Tji_: water. _Oedjong_: hoek. 't Woord _Rangkas_
beteekent een door zulke bochten omarmde streek lands. _Betoeng_ is
'n bamboesoort.


106. _Sambal-sambal_: allerlei toespijs, 'n keukenvak waarin Indiën
uitmunt. De beschrijving van de _sambals_ die daar in gebruik zijn, zou
boekdeelen vullen. In welvarende familien vordert dit onderdeel van 't
dagelijksch _menu_ de uitsluitende zorg van 'n bediende, en bij rijken is
één persoon daartoe zelfs niet voldoende. Als grondstof dient al wat
eetbaar is, zooveel mogelijk onkenbaar gemaakt, en ook veel dat
oningewijden _niet_ eetbaar voorkomt, bijv. onrijpe vruchten en bedorven
vischkuit. Het bereiden van al die gerechten volgens de regelen der
kunst, vereischt 'n ware studie. Ook is er voor _baren_ (nieuwelingen)
soms eenige oefening noodig om ze smakelijk te vinden, maar ingewijden
geven aan de indische keuken de voorkeur boven de velerlei soorten van
europesche tafels.


107. Zoodra in 1873 het geheim traktaat met Engeland van 1824, dat ons
tot eenige bescheidenheid verplichtte, was ingetrokken, werd de oorlog
verklaard. Men zou misschien hieruit mogen opmaken, dat m'n oordeel
over den Generaal Michiels van algemeener toepassing is, dan ikzelf in
1842 gissen kon.


108. De later tot Gouverneur-Generaal benoemde Mr P. Merkus.


109. _Jang (njang) di Pertoean_: hij die _heerscht_. Als ik me niet
vergis, is er op geheel Sumatra slechts één Hoofd dat dezen titel
draagt. _Toeankoe's (mijn-heer, mon-seigneur)_ zijn er velen. Beide
benamingen zijn _maleisch_--de laatste sijlbe van 't woord _Toeankoe_
komt me zelfs _javaansch_ voor--en daar de _Jang di Pertoean_ zeer
speciaal 't voornaamste Hoofd is in de _Battahlanden_, schijnt die
waardigheid oorspronkelijk door maleische overweldigers ingevoerd te
zijn. De wortels der benamingen van autochthoone waardigheden en titels
moeten altoos in de oudste taal des lande gezocht worden. Ze zijn
slechts van eenigszins jonger oorsprong dan onwillekeurige geluiden
die door uitwendige oorzaken aan long en keel ontsnappen, dan de
velerlei benamingen voor _water_, dan de aanduiding van terrein-
accidenten of natuurverschijnselen, en dan de algemeene klanknabootsing.


110. Zie Noot 37.


111. _Tout comme chez nous!_ De katholiek die vast en zeker gelooft
dat de H. Maagd zich de moeite gaf 'n boodschap te komen brengen aan
'n hijsterisch landmeisje te _Lourdes_, spot met den islamiet die
beweert 'n visite of brief ontvangen te hebben van Mahomed. En de
protestant, lachende om den katholiek die boodschappen uit den hemel
krijgt, voelt zich zeer gesticht door 'n preek over den Engelenzang te
Bethlehem. Waarom neemt men 't mij euvel, dat ik al die soorten van
domheid op één lijn stel?


112. _Padries_ noemden wij in de wandeling de _Atjinezen_ die toen kort
tevoren de _Battahlanden_ tot den _Islam_ bekeerd hadden. 't Woord zal
wel _Pedirees_ moeten beduiden, naar _Pedir_, een der minst
onaanzienlijke staatjes van _Atjin_. Ook 't woord _Atjin_ is 'n door
't spraakgebruik gewettigde verbastering. Van _Atjeh_ maakten we
_atjehnees_ of _atjinees_, waardoor 't grondwoord zelf in _Atjin_
veranderde. Litterarisch purisme komt hier niet te-pas.

De blijken overigens van 't in den tekst aangeroerd fanatismus loopen
in 't ongelooflijke. Men moet evenwel erkennen dat de invoering van den
Islam--die tevens vermeerdering van zoutgebruik ten-gevolge had--grooten
afbreuk heeft gedaan aan 't menscheneten. Dat deze hebbelijkheid nog in
de buurt van _Penjaboengan_--'t centrum van ons gezag in de _Battahlanden_
--zou bestaan hebben tijdens Ida Pfeifer die streken bezocht (1844? 1845?)
houd ik voor 'n leugen. Zij knoopt aan de ontmoeting die ze te-dezer-zake
beweert gehad te hebben, een anekdote vast, die den stempel der onwaarheid
op 't voorhoofd draagt. Men zou háár gespaard hebben, vertelt ze, om-den-
wille der grappigheid van haar opmerking: dat zij 'n "bejaarde vrouw en dus
te taai" was. Toen zij, eenige jaren na mij, met _Battahlanders_ in aanraking
kwam, was de anthropophagie in die streken uitgeroeid, en wel door den
invloed van dezelfde volkeren die we thans in naam der beschaving
beoorlogen. Wanneer heeft _Nederland_ ooit met _zijn_ godsdienst en met
_zijn_ wapens, in 'n ommezien tijds een ganschen volksstam van kannibalen tot
rustige menschen gemaakt?


113. De _Rappatraad te Natal_ bestond uit de voornaamste inlandsche
Hoofden der Afdeeling, met den Civiel-gezaghebber als voorzitter. Door
dien Raad werden niet alleen civiele kwestien en krimineele zaken
afgedaan, maar tevens politische aangelegenheden behandeld. Tot het
ten-uitvoer leggen der geslagen vonnissen was slechts het "fiat
exekutie" van den Resident te _Aijer-Bangie_ noodig, gelijk uit den
tekst blijkt. De afleiding van 't woord _Rappat_ is me onbekend. Het
schijnt slechte op _Sumatra_ in gebruik te zijn.


114. _Sewah_: het wapen van de bewoners dezer streken, gelijk op Java
de _kris_. De _jewak_ is 'n eenigszins kromme dolk met zeer klein
gevest en de snede aan de binnenzij der kromming. De oorspronkelijke
bedoeling met dezen vorm zal wel geweest zijn, dat de greep geheel in
de hand kan verborgen worden, terwijl de zeer stompe rug van 't wapen
tegen den pols rust, en door den arm bedekt wordt. De aangevallene
bemerkt alzoo niet dat z'n tegenstander gewapend is, voor deze hem, na
'n eigenaardige vlugge beweging van pols en arm in drie _tempo's_,
treft. Geheel afgescheiden van deze geschiktheid tot moordtuig, is de
_sewah_ 't distinktief van vrijheid en mannelijkheid. Wie 'n maleisch
Hoofd gevangen neemt--gelijk volgens blz. 203 (zie alinea: "Maar ik weet
meer dan dat alles ...", M.D.) in de daar beschreven omstandigheden m'n
verdrietige taak was--vordert hem z'n _sewah_ af.

Een ander wapen op _Sumatra_, dat elders niet bekend is naar ik meen,
heet _krambièh_--ik spel op 't gehoor af--en dient uitsluitend tot
moordtuig. Het is kleiner en veel krommer nog dan de _sewah_. De greep
bestaat uit niet veel meer dan 'n ringvormige opening waarin de
moordenaar z'n duim steekt, terwijl 't lemmet geheel in of achter de
hand verborgen blijft.


115. Ik geloof dat deze opmerking van den braven Duclari niet
ongegrond is, en durf daarop wijzen in-verband met de _soort_ van
wapens waarmee ik thans, _acht-en-dertig jaren_ na de in den tekst
beschreven voorvallen, word aangetast. Het laat zich begrijpen dat
lieden die behoefte hebben aan 't verscheuren van mijn naam om wat
opgang te maken, zich aan zoo'n armzalig hulpmiddel vastklemmen. Want,
ook naar den geest gesproken, is armoed 'n scherp zwaard, en 't ligt
in de rede dat dezulken geen besef hebben van hun gebrek aan
_ebenbürtigkeit_. Maar 't lezend Publiek moest niet zonder protest
gedoogen dat ik zoo straatjongensachtig wordt aangevallen. Wat hebben
de Van Vlotens e.d. ooit verricht, dat hun 't recht geven zou de mond
tegen mij te openen? Men behoorde die heeren hun _Staat van dienst_
aftevorderen.


116. Een van die gesuspendeerde ambtenaren, de Resident A.L. Weddik,
werd gouverneur van _Borneo_. De adsistent-resident van _Padang_,
Schaap, is later gouverneur van _Makassar_ geweest. Ook mijn voorganger
te _Natal_, de heer Van Meerten--een zeer bekwaam man, en de zoon der
bekende schrijfster van dien naam--is in dienst gebleven, en werd
meermalen eervol bevorderd. In 't voorbijgaan hier de opmerking dat de
benoeming van den heer Weddik tot gouverneur van geheel _Borneo_,
hoezeer bewijzende dat hijzelf tot het bekleeden van 'n hoog ambt
geschikt werd geoordeeld, eigenlijk slechts fiktie was, en de strekking
had om tegenover Engeland--_en de vele partikuliere Engelsche
fortuinzoekers!_--onze souvereiniteit over dat enorme eiland te
handhaven. De voor onze Regeering onverantwoordelijke vestiging van
Brooke te _Laboean_, bewijst dat die armzalige kunstgreep z'n doel
miste. Weldra zal 't met _Nieuw-Guinee_--dat tot Insulinde behoort
--ook zoo gaan. Nederlanders, ik zeg u dat daar loerende kapers op de
kusten zijn. En  ... de gouverneurs-generaal hebben in dit opzicht
minder schuld aan 't verregaand verwaarloozen der hun toevertrouwde
belangen, dan later misschien de geschiedenis meenen zal. In-stede van
hun veerkracht te kunnen besteden aan 't intakt houden van _Insulinde_,
moeten zij zich toeleggen op 't handhaven van hun gezag tegenover
ministers, Kamerpraatjes en onbevoegd hollandsch krantengeschrijf. Het
uit de veranderingen in '48 voortgevloeid allemans-meekakelen werkt,
ook in Indie, _desorganizeerend_. Toch  ... "_leve de groote Thorbecke!_",
niet waar? 't Is bedroevend!


117. Op de afschaffing der--betrekkelijk humane!--_rottingstraf_, en de
nadeelige gevolgen van die tendentieuze filantroperij zal ik elders
terugkomen.


118. In deze alinea wordt de Resident Brest van Kempen gunstiger
beoordeeld dan hij verdiende. Lang na 't schrijven van den _Havelaar_
werd mij door 'n onwraakbaar getuige meegedeeld dat de Resident Brest
van Kempen _een zeer bijzondere reden_ had om den Regent te ontzien.
Ik wenschte dat mij van bevoegde zijde naar die reden gevraagd werd.


119. Opmerking als in de _Noten_ 68 en 72.


120. Wat ik hier van de Regeering zeg, is na den _Havelaar_ van volle
toepassing geworden op de geheele Natie. Ze geeft voor, mijn pogingen
tot verbetering te ignoreeren, en vindt het behoorlijk dat ik
vertellinkjes moet schrijven om in leven te blijven. Maar de lieden die
bij-voortduring haar misleiden met onwaarheid, worden geëerd, beloond,
met gezag bekleed, aan 't hoofd der zaken geplaatst. 't Volk _wil_
bedrogen zijn.


121. De bespottelijke angst voor 'n Inlandsch Hoofd wordt door de
residenten bij de Regeering levendig gehouden _in hun eigen belang_,
en berust eigenlijk op  ...'n woordspeling. De waarheid is, dat wij in
't organismus van ons bestuur de _Inlandsche Hoofden_, niet kunnen
missen, d.i. het _stelsel_ waarin die Hoofden een zoo voorname plaats
bekleeden. Maar hieruit volgt volstrekt niet dat men een Inlandsch
Hoofd niet aan z'n plicht zou kunnen houden. Waar zou 't heen, als men
geen luitenant straffen of ontslaan mocht omdat men in 'n leger de
officieren niet missen kan?


122. De arme man heette Dongso, en heeft me later trouw gediend. De op
_Java_ tot dwangarbeid veroordeelde misdadigers vervallen in twee
klassen. Een gedeelte blijft op _Java_ zelf, 'tgeen als 'n groote
verlichting van 't vonnis beschouwd wordt. Te-werkstelling _buiten_
Java is den meesten een vreeselijke straf die niet zelden tot zelfmoord
drijft.


123. Toen ik in den tekst dit nummer invulde, was m'n voornemen een
karakterkundige analijse te beproeven van de wijze waarop mijn streven
door m'n landgenooten is opgenomen. De _toon_ echter waarop dezer
dagen sommige publicisten mij aanvielen, en het _terrein_ waarop zij
trachtten den strijd overtebrengen, weerhoudt me. Voor 't oogenblik
bepaal ik mij te dien aanzien tot verwijzing naar de nummers 632, vlgg.
mijner _Ideen_.


124. _Tikar_: matje. Het gebruik van fijn gevlochten matten op de
bedmatrassen, is in Indie vrij algemeen, en wordt, omdat ze koel
blijven, voor gezond gehouden. Het vervaardigen van die matten en ander
vlechtwerk is in niet onbelangrijke industrie, waarin vooral de
_Makassaren_ uitmunten.


125. _Pukul ampat_: vier uur. Dit is de naam van 'n bloempje dat 's
namiddags op dat uur zich opent, en tegen den morgenstond zich weer
sluit. Dat _pukul_ (= slaan, slag. Hier: klokslag) moet worden
uitgesproken met de hollandsche _oe_-klank spreekt vanzelf.


126. _Saudien_ of _Soedien_ voor: _Si-Oedien_: een zeer dikwijls
voorkomende maleische naam. _Oedien_, _Oedin_ ('t arabische _Eddin_)
is waarschijnlijk verwant met gelijksoortige noordsche benamingen in
Europa. Over 't zeer algemeene praefix _si_ ware veel te zeggen, meer
dan me thans de ruimte toelaat.


127. De gewone lezer houdt dit voor 'n fiktie. Welnu, ook hier schreef
ik de waarheid. De kommandant Duclari zag, des morgens bij 't baden,
een lijk de rivier afdrijven, en hij herkende den man die in zijn
tegenwoordigheid des avends tevoren zich bij den adsistent-resident had
aangemeld met 'n klachte. De heer Carolus had hem doen gelasten den
volgenden dag op 't bureau te komen. Maar  ... er werd zorg gedragen
dat-i _niet_ terugkwam! Geheel afgescheiden van Duclari's getuigenis,
was 't Havelaar bekend dat dit de gewoonte was, _en dit wist ieder in
't Lebaksche_, de Resident Brest van Kempen zoo goed als elk ander.


128. _De wijze waarop_ Havelaar _te handelen had_. In de eerste plaats
was hij gebonden aan _eed_ en _instruktie_, twee faktoren die hem
volkomen denzelfden weg aanwezen als zijn karakter en de
menschelijkheid. Maar ... hij zou te doen krijgen met den nergens
beschreven "geest des gouvernements" waarvan z'n onmiddellijke chef de
zeer onderdanige dienaar was. Die "geest" wilde--niet dat er _Recht_
geschiedde, maar slechts--_dat de uiterlijke toestand rustig bleef_.
Ieder had het oog op _eigen_ welstand alleen, op bevordering, op
pensioen. Hoeveel Javanen men om dat doel te bereiken, straffeloos
moest laten uitplunderen en vermoorden, deed niet tot de zaak. Zóó de
Slijmeringen, zóó de van Twisten! En dit keurt de Natie goed. Wel verre
van 't Havelaar dank te wijten dat-i zich opofferde om aan dien
onzedelijken toestand 'n eind te maken, gist de onbeschaamdheid zóóver
dat men thans begint hem z'n onbaatzuchtigheid aanterekenen als
_vergrijp_. Hij had--als de anderen dus?--eerst z'n tijd moeten uitdienen
om pensioen te krijgen! M.a.w. hij had moeten deelnemen aan de
schelmerij, om ten-slotte z'n onwaardig leven te eindigen als kollega
van Van Twist! Hoe onbeschaamd ook deze stelling wezen moge, ze heeft
de verdienste van oprechtheid, of van brutale openheid althans. Wie ze
verkondigt, is voorzeker 'n slecht wezen, maar  ...'t deert hem niet
dat men 't weet. _A la bonne heure_, zeer godgeleerde doctor Van Vloten!

Minder bevalt mij de huichelarij van de velen die Havelaars handelwijze
subliem vinden, o ja, maar geen hand uitsteken voor de zaak die hij
verdedigt. Men behoorde den moed te hebben zijner gewetenloosheid.


129. Men zie hierover in de _Minnebrieven_: Vraagpunten aan den
kontroleur, § 18.


130. Als boven, § 11.


131. _Beginselen van bestuur die ten-laatste zullen zegevieren_. Ik
erken dat dit er tot-nog-toe weinig naar gelijkt. Het sprookje dat er
na 1860 in Indie zooveel zou verbeterd zijn, behandelde ik reeds op
blz. 344. (alinea met: "Zoo volgde na elk versleten experiment.", M.D.)
Wat--onder veel andere redenen--alle verbetering in den weg staat, is
onze Kieswet. Het bederf in den Staat (IDEE 286) _dat thans allerwege
erkend wordt_, is niet te genezen voor we van dat immoreel en onpraktisch
thorbeckiaansch vod verlost zijn. Geheel afgezien van de _indische zaken_,
is deze waarheid ook op Nederland zelf van volle toepassing.


132. Wil men dit "_zelfs_" opvatten als sarkasme, mij wel! Eenvoudige
waarheid is, dat weinig koningen groot genoeg zijn om iets groots naast
zich te dulden. De meesten zelfs hebben behoefte aan 't _bijzonder_
kleine. De afschuw van uitstekendheid gaat niet zelden boven 't
eigenbelang, en menig hooggeplaatst persoon ziet liever z'n eigen
zaak--en die van 't algemeen!--te-gronde gaan, dan dat hij iemand
naast zich stellen zou, wiens verdiensten de zijne overschaduwen. Deze
waarheid uit is oud, en--hoe treurig ook--niet onbegrijpelijk. Maar dat
'n geheel Volk, wiens belangen daardoor worden verwaarlooosd, genoegen
neemt met zoo'n domme jalouzie, komt me vreemder voor. Ook hier alweer
staat onze Grondwet alle verbetering in den weg. De koning mag  ...
_niets_ wezen. 't Zij zoo! Doch waarom toch de bepalingen omtrent
gezagsverdeeling zóó ingericht, dat-i bij-voortduring in z'n omgeving
niet veel anders te aanschouwen krijgt dan middelmatigheid? Men moest
zoo'n armen Koning dan toch de kans laten dat-i eens eindelijk iemand
naast, onder of boven zich kreeg, die wat meer beteekende dan te
verwachten is van uit de _Kamer_ voortgekropen ministers. Sommigen
beweren, naar ik hoor, dat onze Koning bij de Natie niet geacht is.
Of 't waar is, weet ik niet. Ook niet of hij achting verdient. Maar
eilieve, meent men dat het omgekeerde mogelijk is? Dat die Koning de
_Natie_ achten kan, volgens de stalen die hij dagelijks van haar onder
de oogen krijgt, en die hem _nota bene_ worden opgedrongen als de
_élite_ van 't Volk? Hoe overigens dit alles inwerkt op de benoemingen
van Landvoogden voor _Insulinde_, heeft de ondervinding voldoende
geleerd. Voor dat ambt--het gewichtigste in den Staat!--blijkt ieder
goed genoeg te wezen, mits hij maar passe in 't kader van de _clique_
die vandaag toevallig op 't kussen zit. Hierover 'n hoofdstuk in den
nieuwen druk van "_Specialiteiten_."


133. Zekere kontroleur Bauer werd, heel in den beginne der regeering
van Van Twist, uit 's Lands dienst ontslagen: omdat-i geschenken had
aangenomen "_niet strekkende om zich te verrijken_." Ik ontleen de
onderstreepte woorden aan 't Besluit zelf. Ziedaar de echte
huichelende moraliteitspreutsheid! Van Twist die gezworen had "de
bescherming van den Inlander als z'n eersten plicht te beschouwen" mag
dien plicht verwaarloozen en toch z'n traktement in ontvangst nemen,
maar 'n kontroleur die "_niet om zich te verrijken_"en dus zonder 't
minste uitzicht op 't grondbezittend lidmaatschap in de Eerste-Kamer,
zich 'n bos _pisang_ laat opdringen, wordt met schande weggejaagd! Ik
zou ver loopen om iemand te zien, die 'n plaats bekleedend bij
Binnenlandsch Bestuur, zich nooit schuldig maakte aan de vreeselijke
misdaad die den heer Bauer werd ten-laste gelegd. Gelijk ik reeds in
den tekst opmerkte, behoort het aanbieden van geschenken als de hier
bedoelde, beschouwd te worden als 'n _groet_, als 'n _plichtpleging_,
als uitdrukking van _beleefdheid_ volgens de zeden van 't Land. Dat
ik, in-weerwil hiervan, het aannemen van geschenken afkeur--gelijk uit
het aanhalen der Oostersche vertelling op blz. 212 (Zie de alinea die
begint met: "Het komt mij echter voor" M.D.) voldoende blijkt--doet nu
niet tot de zaak. M'n bedoeling is de huichelarij van den Landvoogd in
't licht te stellen, die aan zulke kleinigheden z'n deugd verspilde,
en onverschillig toezag dat de aan _zijn_ zorg toevertrouwde inlanders
uitgeplunderd en vermoord werden. Het was dezelfde Van Twist, die de
_door hemzelf_ afgeschafte wijze van werving voor 't indisch leger weer
invoerde! De brave man meende dat zij "_den toets der zedelijkheid niet
kon doorstaan_." Heel juist! Onnoozele javaansche jongens werden _van
Regeeringswege_ door onderofficieren, met behulp van _dobbelspel en  ...
hoeren_ in 't net gelokt. Zeker, zeker, dat kan inderdaad den "toets der
zedelijkheid" niet doorstaan! Maar wèl kon 't den "toets der zedelijkheid"
van den godvruchtigen Van Twist doorstaan, _deze wijze van werving weer
intevoeren_(*) en die man is in Nederland "geacht." Zal 't niet bij zulke
toetsverhoudingen weldra 'n eer worden, tuchthuisboef te zijn?

(*) Voor den tienden maal sommeer ik den "_Oud-officier van 't Indisch
leger_" die in de N. Rott. Cour. deze bewering 'n "onwaarheid" noemde,
z'n laster intetrekken. Zie overigens een der Noten op _Idee_ 534.


134. De naam _Saïdjah_ is met 'n kleine letterverzetting ontleend aan
den "Staat van gestolen buffels" in de _Minnebrieven_. Daarin vindt
men ook de namen der dorpen _Badoer_ en _Tjipoeroet_.


135. Mijn berekening van wat er in Indie verloren gaat onder de
Regeering van één Gouverneur-generaal "die z'n plicht niet doet"
is--als gewoonlijk, we kennen dat!--_overdreven_ genoemd. Weinigen
hebben besef van de kracht der vermenigvuldiging. Ook Droogstoppel
stond verbaasd toen-i over dit onderwerp iets aantrof in Sjaalman's
pak. Ik vraag aan hen die zich zoo makkelijk van de zaak afmaken: _hoe
hoog dan_ VOLGENS HUN MEENING _'t bedrag is, waarop één gouverneur-
generaal van de soort der_ Van Twisten--en hij was de ergste niet!--_aan
de Natie te staan komt?_


136. _Orang Goenong_: bergbewoner, doch op Java zeer speciaal de
bewoner der bergen in den westhoek. 't Woord _aliforoe, alifoeroe,
harifoeroe_ (alfoer) heeft in den noordhoek van _Celebes_, in den
geheelen _molukschen_ Archipel, en op _Nieuw-Guinee_, dezelfde
beteekenis, of althans die van _bewoner der binnenlanden_. 't Is dus
eigenlijk geen volks- of stamnaam, gelijk door sommigen gemeend wordt,
maar wordt--evenals 't woord _Nederlander_--dikwijls als
zoodanig gebruikt.


137. Uit gebrek een ruimte, en tevens omdat de hier behandelde zaak in
nauw verband staat met de meerendeels zoo onjuiste begrippen over
_bevoegdheid in 't algemeen_, wil ik hier over dit onderwerp niet
verder uitweiden. Ik verwijs naar den laatsten druk der "_Specialiteiten_."
(Delft, bij Waltman.)


138. _Kendang_: omheining van ruw paalwerk.


139. Frits had allerlei vragen gedaan, zegt Droogstoppel. Van die
vragen kwamen er in 't Hs. 'n paar voor, maar de heer V. Lennep heeft
gemeend ze te moeten supprimeeren. Waarom? Toch niet omdat de
Wawelaars verlegen zitten met het antwoord? 't Komiekste is dat V.L.
zelf, hier hofmakende aan 't bekrompenst bijgeloof, dikwijls met de
bijbelsche vertellingen den spot dreef. Hij hield van Voltaire meer dan
ik, en was zeer in z'n schik als men hem zeide dat-i op dien
oppervlakkigen denker geleek, wat in z'n laatste levensjaren werkelijk
't geval was. Dat hij, in-weerwil van deze geestesrichting, toch geen
vrijheid voelde Frits te laten vragen: "_vanwaar toch Noach z'n
ijsbeeren voor de Ark gehaald had?_" e.d. bewijst, dunkt me, de
gegrondheid mijner opmerking in de noot op blz. 357 (Noot 11, M.D.).
Z'n orthodoxe vriendjes te Amsterdam mochten niet gekrenkt worden in
hun keukenmeidengeloof. Gelukkig dat het aantal ongerijmdheden in den
bijbel zoo groot is, dat niemand verlegen hoeft te staan om de hier
gesupprimeerde "neuswijzigheden" van Frits met _beliebige_ uitbreiding
aantevullen.


140. _Sluis_ in-plaats van _steenen brug_, is werkelijk 'n
eigenaardigheid in 't amsterdamsch. Van dien aard hoort men er velen,
daar zoowel als elders. De woorden, _gracht_ en _wal_, bijv., worden
dikwijls verwisseld. Men woont _op_ de gracht, en werpt iets _in_ den
wal. Opmerkelijk is in de laatste spreekwijs het onbewust terugkeeren
tot de oorspronkelijke beteekenis van 't woord, daar wal een der zeer
vele klanken is, waarmee men 't begrip: water aanduidde. (_wal_visch,
nar_wal_, _wal_rus = walros: zeepaard.) Op analogische wijs veranderde
het woord _dijk_ van beteekenis, en misschien ook: _dam_. Zoo ook, maar
in omgekeerde richting, de woorden _tuin_ en _gaarde_. Gedurende den
loop der eeuwen verwisselde men telkens de benamingen van 't contenant
en 't contenu. Dat nu, om weertekeeren tot Droogstoppel's amsterdamismus,
't woord _sluis_ oorspronkelijk niet uitsluitend de beteekenis had van
_waterkeering_, ligt in de rede. Het is van den met zooveel nakroost
gezegenden wortel _kl_ of _sl_, die eerst het begrip _roepen_, daarna
dat van _sluiten_ en _heerschap_ uitdrukte. Zie hierover eenige
opmerkingen in den Vn bundel _Ideen_, waar evenwel de stof op verre na
niet uitgeput is. De vruchtbaarheid der Israelieten haalt niet bij den
rijkdom aan kroost van de klanken _kl (sl)_ of _lk (ls)_. Ik meen
ten-slotte dat het ware woord voor _sluis_ in den zin van waterkeering,
is: _zijl_ of _ziel_, doch daarvan kon ik tot-nog-toe de etijmologie niet
opsporen.

(1881). _Zijl (zl)_ zal wel van denzelfden wortel stammen.


141. Ik geef hier bij-een de verklaring van eenige maleische woorden,
idiotismen en eigenaardigheden, die in de epizode van _Saïdjah_
voorkomen.

_Lombong_: bergplaats voor rijst en padie. Meestal is ze buiten 't huis
tegen een der wanden aangebouwd.

_Kris_, 't _volksthümliche_ wapen van den Javaan, dat als zoodanig bij
z'n volslagen kleeding behoort, gelijk bij ons in vroeger tijd de degen.
Het is 'n slangvormige platte dolk, met zeer kleinen greep. Gewoonlijk
zijn de krissen van reepen week ijzer in-eengesmeed--damastwerk
alzoo?--en daarna met behulp van buffelhoeven gestaald. Ze werden voor
roest bewaard door 'n inwrijving met _djerook_ ('n citroensoort) met
_arsenicum_, dat aan 't ijzer 'n eigenaardig doffe tint geeft. Het
bijgeloof beweert dat men, 'n kris willende bezien, die _geheel-en-al_
uit de schede moet halen. Wie 't slechts gedeeltelijk doet, stelt zich
bloot aan groot ongeluk. Over betooverde krissen, e.d. zijn tallooze
vertellingen in omloop.

_Poesaka_: erfstuk, hier--gelijk dikwijls--in pieuzen zin genomen.

_Sawah_: door kunstmatige bewatering toebereid rijstveld, in
tegenstelling van _gagah's_ en _tipars_, rijstaanplantingen die wat de
bevochtiging aangaat, rechtstreeks van den regen af hangen.

_Klamboe_-haken. _Klamboe_ is gordijn. In de platte, zeer breede haken
waarmee ze worden opgehouden, heerscht eenige weelde. Ook bij den
minstwelvarende zijn ze toch gewoonlijk van messing.

_Patjol_: 't werktuig dat de Javaan als spade gebruikt. Het blad zit,
als 't ijzer van 'n houweel, loodrecht op den houten steel. Er wordt
dus mee _gehouwen_, niet _gespit_, 'n eigenaardigheid die misschien
hieruit voortvloeit, dat de inlander blootvoets gaat.

_Oeser-oeseran_. 't Woord wordt in den tekst verklaard. Vermeende
bijzonderheden in den loop van zulke haarkringen, vooral wanneer ze
zich vertoonen op den kruin van 'n kind, leveren stof tot allerlei
voorspellingen. Zie, bijv. blz. 121. (Zie alinea die begint met: "De
Adhipatti bezag het hoofd", M.D.)

_Penghoeloe_: priester.

_Ontong_: geluk, voordeel.

_Galangans_: smalle dijkjes die 't water op de _sawahs_ houden.

_Allang-allang_: riet, reuzen- of _prairie_-gras. Het is vaak zoo hoog
dat 'n man te paard er zich in verbergen kan. De benaming op _Sumatra_
is _riemboe_, wat daar ook _wildernis in 't algemeen_ beteekent.

_Sarong. Batik. Kapala_. De _sarong_ is 't eigenaardig kleedingstuk
der Javanen, mannen en vrouwen beide. Het is een van _kapok_ geweven
lap, welks einden aan elkander genaaid worden. Het gebruik van zijde is
uitzondering. Een dezer einden heet _kapala_, d.i. _hoofd_, en is
beschilderd met 'n breeden rand, gemeenlijk uit tegen elkander
inloopende driehoeken bestaande. Dit "schilderen" heet _batik_, en
geschiedt uit de hand. Het weefsel wordt te-dien-einde op 'n raam
gespannen, en de verf is in 'n werktuigje van blik dat--zeer verkleind
--den vorm heeft van 'n trekpot of antiek lampje. _Sarongs_ zonder
_kapala_, en welker einden niet aan-eengenaaid zijn, heeten
_slendangs_. Men draagt deze kleedingstukken om de heupen, en de
mannen schorten ze meer of min, ja soms geheel-en-al, op. Ook wordt de
_slendang_ dikwijls geheel tot gordel saamgerold, in welk geval de
mannen een broek dragen, zeer tegen de eigenlijke javaansche gewoonte,
'twelk meer en meer de overhand neemt bij de Javanen die veel met
Europeërs in aanraking komen. Als 'n bijzonderheid mag opgemerkt
worden, dat het gebruik van broeken onder de _sarong_, door _vrouwen_,
alleen in den Noordhoek van Sumatra voorkomt. Ik althans heb deze
gewoonte slechts daar aangetroffen. Ze is van atjineschen oorsprong,
waarom dan ook die kleedingstukken den naam dragen van _serewah
atjeh_: atjinesche broek. Het vervaardigen daarvan is een der
voornaamste industrien in de rijkjes waarmee we nu in oorlog zijn.

Wat overigens de _sarongs_ en _slendangs_ aangaat, sedert 'n dertigtal
jaren leggen zich europesche fabrikanten toe op 't namaken van 't
javaansche _batik_, en er worden dan ook jaarlijks voor millioenen in
dat artikel omgezet. Toch wordt het dragen van 'n _gedrukten kain_
(_kahin_: kleed, de generische naam voor al zulke kleedingstukken)
steeds voor 'n blijk van armoed of althans van geringer welvaart gehouden.

_Mata-glap. Amokh_. 't Woord (_matah-glap_ = verdonkerd oog) duidt den
toestand aan van iemand die in razernij alles wat hij ontmoet neervelt,
tot hijzelf verslagen wordt. Ik noemde 't ergens 'n "zelfmoord in
gezelschap" en weet er nog altijd geen beter naam voor. De ongelukkige
die door deze woede wordt aangetast, kent vriend noch vijand. Oorzaken
zijn gewoonlijk òf minnenijd, òf lang opgekropte wrevel over mishandeling.
De Javaan is, als de meeste andere Inlanders, uit den aard zachtmoedig
en inschikkelijk. Al te diep gegriefd, of _te_ lang verongelijkt, berst
z'n woede in _amokh_ uit. Dat evenwel ook de _amfioen_ (opium) hierbij
'n rol speelt--'tzij als oorzaak der kwaal, 'tzij als opwekkend hulpmiddel
tot het botvieren van de woede--spreekt vanzelf.

_Atap_: 'n soort van waterpalm welks bladen tot dekking van geringe
huizen gebruikt worden.

_Bendie_: chais, tilburij.

_Djati. Ketapan_. Twee soorten van groote boomen. De eerste levert 'n
zeer duurzaam hout. Waarom botanici hem den naam van _quercus indica_
gegeven hebben weet ik niet, daar hij geenszins met onzen eik
overeenkomt. "_Kajatenhout_" is pleonastische verbastering van
_kajoe-djati_ = _djatihout_.

_Melati_. Een klein wit bloempje met sterken jasmijngeur. Het speelt,
als bij ons de roos, 'n groote rol in balladen, sagen en legenden.

_Rijstblok_. Zware houten trog waarin de _padie_ door stampen ontdaan
wordt van den bolster. Dat stampen heet--klanknabootsing alweer!
--_toembokh_.

_Toedoeng_, zie Noot 31. De bepaling van 't uur, naar den schaduw die
_Saïdjah's toedoeng_ teekende op zijn gelaat, is 'n indiïsmus.

_Lalaijang_: vlieger. Op Java vermaken zich niet uitsluitend kinderen
met dit speeltuig. Het heeft geen staart, en beschrijft allerlei
slingeringen die door vieren, inhalen en rukken eenigszins bestuurd
worden door de persoon die de koord houdt. Het doel van 't spel is, de
koord van den vlieger der tegenspelers in de lucht te ontmoeten en
aftesnijden. Uit de pogingen die hiertoe worden aangewend, ontstaat als
't ware een gevecht dat zeer vermakelijk is om aantezien, en de
toeschouwers opwekt tot levendige deelneming. De door Saïdjah
veronderstelde mogelijkheid dat "de kleine Djamien", zou getricheerd
hebben, is, wat de daartoe vereischte handigheid in 't werpen aangaat,
'n indiïsmus.

_Zout maken aan de zuidkust_. Zie Noot 71.

_Grooten mond hebben_, en: _vuur dooden_, zijn malaijismen.

_Klaagvrouwen_. Bij 't sterven van 'n Javaan wordt vreeselijk misbaar
gemaakt, niet--zooals vroeger ten-onzent--door bezoldigde
_huilebalgen_, maar door verwanten, kennissen en buren.

_Spaansche matten_: zuid-amerikaansche _dollars_, waarschijnlijk
dusgenoemd omdat in vroeger tijd het zeer omslachtige spaansche wapen
aan matwerk deed denken. Die waarop twee kolommen staan, de
zoogenaamde _pilaarmatten_, worden voor de besten gehouden, en gelden
zooveel als onze oude _zeeuwsche_ rijksdaalders, die misschien, wat
gewicht en gehalte aangaat, aanvankelijk naar spaansch model geslagen
werden. De "spaansche mat"--nu veelal van mexikaanschen muntslag--heet
in ons Indie "_ringgit_" en blijft nog steeds 'n zeer gewild betaalmiddel,
omdat de chinezen, die veel munt uitvoeren en in China versmelten, het
zilvergehalte op hoogen prijs stellen.

_Kamoening_: fijn geel gevlamd hout, dat slechts door den wortel van 't
aldus genaamde kleine boompje geleverd wordt, en dus nooit groot van
stuk wezen kan. Het is zeer duur.

_Ikat-pendieng_. _Pendieng_ is de buikband zelf. _Ikat_: gemeenzame
verkorting in slecht maleisch van _pengikatan_, de agraaf daarvan.

_Pagger_ (ten-rechte _pagar_) beteekent _heg_. _Pagger_ is een van de
vele maleische woorden, die--evenals _pikelen_: dragen, _mandiën_:
baden, _soemah_: moeite, verdriet--burgerrecht verkregen in 't
hollandsch der Europeanen in Indie.

_Soesoehoenan van Solo_: de Keizer van _Soerakarta_. Hij geeft in z'n
officieele korrespondentie, aan den gouverneur-generaal, o.a. den
titel van "grootvader."

_Kondeh  ... gevangen in eigen strik_. Zie hierover noot 33. In de
engelsche vertaling van den _Havelaar_, heeft m'n beste Nahuijs, zonder
erg gemeend in deze beschrijving iets te mogen veranderen. Hij laat
Adinda's haren samenhouden door 'n lint, wat zeer onjavaansch is. Deze
blunder heeft mij in den edinburgschen _Scotsman_ 'n vinnige berisping
op den hals gehaald van 'n hollandschen korrespondent--toevallig 'n
gewezen theekontraktanttokohouder en  ... rijstopkooper, dat is:
woekeraar van de ergste soort, 'n ware javanenbloedzuiger--die daaruit
betoogt dat ik niet het minste verstand heb van indische politiek en
dat de inlander 't heel goed heeft.

_Pontianak_: spook dat zich in boomen ophoudt, en zeer gebeten is op
vrouwen, vooral zwangere. Ik weet niet of er verband bestaat tusschen
deze beteekenis van 't woord, en de naam der nederlandsche vestiging
op Borneo's Westkust.

_Oog van den dag_ voor zon: malaijismus.

_Pelitah_: lampje.

_Rottan_ of _Rotan_: spaansch riet, rotting.

_Badjing_: javasche eekhorn. Dit beestje kwam me altijd kleiner voor
dan z'n europesche soortgenoot. Het laat zich gemakkelijk tam maken.

_Buikje_ voor maag: malaijismus.

_Rottingstraf_. Onder den indruk van den _Havelaar_ is deze straf
afgeschaft, wat ik als 'n fout beschouw. Ook hier bevond men zich, als
gewoonlijk, _à côté de la question_. Indien er voor kleine delikten
gestraft worden _moet_, is rottingstraf doeltreffender, zedelijker, en
vooral  ... _menschlievender_, dan 't opsluiten in 'n gevangenis of de
ten-arbeidstelling aan publieke werken. Zie over dit laatste,
blz.[xxx] (zie alinea met: "Het gering aantal lieden ...", M.D.).
Het doet me leed, hier geen ruimte te hebben deze zaak breeder te
behandelen, gelijk eerst mijn voornemen was. Ik bepaal me tot de verklaring
dat de afschaffing der rottingstraf naar aanleiding van den _Havelaar_,
in-verband met het _opzettelijk verwaarloozen der hoofdstrekking van dat
werk_, een escobarsche huichelarij is. De Natie heeft zich alweer dat zand
in de oogen laten strooien. Het weder invoeren van de rottingstraf in
Indiën is _in 't belang van den Javaan_ dringend noodzakelijk.

_Boaja_: kaaiman, 'n krokodillensoort. Dat offeren geschiedt door 's
avends wat rijst en andere spijs in een bamboezen korfjen of bakje dat
van 'n lichtje voorzien is, met den stroom te laten afdrijven. Als er
wat veel op de rivieren geofferd wordt, leveren die zachtkens voort-
schuivende vuurpunten 'n aardig gezicht op.


142. Ik verneem dat men thans bezig is, ook elders dan in _Bantam_
"persoonlijk grondeigendom" intevoeren. De zaak is van hoog belang,
doch zal waarschijnlijk schipbreuk lijden op de moeielijkheid om de
_gemeenschappelijke_ bewatering van rijstvelden te regelen. Ik erken op
dit oogenblik niet te weten hoe dit in 't Bantamsche geschiedt.
Behalve deze zaak, die voor Java levenskwestie is, zullen er
maatregelen dienen genomen te worden om den _onmondigen Javaan_ te
beschermen tegen den "handelsgeest" van zekere industrieelen. Wanneer
bedoelde maatregel de strekking heeft om den inlander z'n grond te
laten afkwanselen door den eersten den besten fortuinzoeker, ben ik
er _tegen_!


143. In 't handschrift had ik de fout begaan, hier uitdrukkelijk te
verzekeren dat het nu volgend voorbeeld van trouw eens buffels aan z'n
jongen meester "niet verdicht" was. De heer Veth maakte daarop in den
_Gids_ van Augustus 1860 'n aanmerking die volkomen gegrond was, en
daarom laat ik nu die verzekering _in den tekst_ weg. Doch 't zij me
vergund haar in deze _Noten_ te herhalen. Ik bezit het _Tijdschrift van
Nederl. Indie_ niet, maar beroep mij op zeker daarin opgenomen
_officieel_ relaas van de zaak. Wie lust heeft het optezoeken, wordt
naar zeer oude nummers verwezen, _ik meen_ zelfs uit de dagen toen dat
tijdschrift nog te Batavia uitkwam, dus vóór '48.


144. Er worden inderdaad te _Tangerang_ zeer fijne stroohoeden
gevlochten, die aan de _manilla_-hoeden in buigzaamheid en sterkte
weinig toegeven. Waarom wordt die industrie niet 'n beetjen
aangemoedigd? Wie bewerken kon dat het te Parijs _mode_ werd _un
chapeau Tangerang_ te dragen, zou groote sommen gelds naar Java
lokken. Doch er zijn _zeer veel_ artikelen van die soort in Indie, en
daaronder van veel grooter belang, waarvoor de europesche markt
gesloten blijft omdat de Regeering op alle krachten beslag legt ten-
behoeve van z'n kruieniers-affaire. Even als die andere Droogstoppel
kent en waardeert ze niets dan z'n koffi. En  ... suiker, 't is
waar ook!


145. Zie over dit lied van Saïdjah, 't begin van Noot 6. Onder de
korrektie (1875) vernam ik dat de heer Wiersma, zendeling in de
_Minahassa_, de _Saïdjah_-epizode in 't maleisch heeft overgezet. Het
doet me leed nooit 'n exemplaar van die vertaling onder de oogen
gekregen te hebben. Zeer in 't bijzonder had ik zoo gaarne _dat_ lied
in 't maleisch weergezien. Het mijne begon: _liatlah badjing tjari
penghidoepan_, enz. Dit herinner ik mij, maar van 't vervolg niet
veel meer.


146. _En "dus" in brand stond_. Om deze uitdrukking te rechtvaardigen,
beroep ik me op de toelichtingen in _Ideen_ 304 en 1066.


147. De aangehaalde regels zijn van Tollens. Hij sluit daarmee z'n
tamelijk apokriefe vertelling: _Dirk Willemsz van Asperen_.


148. Met verwijzing naar Noot 104, vraag ik alweder of de beschuldiging
van "overdrijving" tegen mij mag worden ingebracht? Indien _hierin_ m'n
fout lag, zou ze, dunkt me, bij-voorkeur zich geopenbaard hebben in 't
slot der geschiedenis van Saïdjah. De stof ontbrak waarlijk niet!


149. Nooit gaf iemand blijk van begeerte om bewijsstukken als de hier
bedoelde intezien.


150. De minister Fransen van de Putte heeft in de Kamer beloofd "_dat
geschiedenissen als die van_ Saïdjah _niet meer zouden plaats hebben_."
Maar nooit bleek er dat er iets _gedaan_ werd om dit doel te bereiken.
Integendeel, hij, waarlijk niet minder dan z'n vele voorgangers en
opvolgers, stond altijd alle verbetering in den weg door de Natie bezig
te houden met bijzaken.


151. Ik meen te kunnen _bewijzen_ dat het aantal vergiftigingen--ook in
Europa--schrikbarend groot is, doch bewaar dit treurig betoog voor 'n
andere plaats. Wat het in den tekst behandeld voorval aangaat, de
officier van gezondheid Bensen heeft kort na 't verschijnen van den
_Havelaar_, in de N. Rotterdamsche Courant meegedeeld dat de heer
Carolus na z'n tehuiskomst van _Parang-koedjang_ niet "weinige uren"
had geleefd, maar nog--ik meen--_twee dagen_. Ik neem deze getuigenis
van den heer Bensen, dien ik voor 'n achtenswaardig man houd,
onvoorwaardelijk aan, en erken alzoo dat òf de weduwe zich vergist
heeft, òf dat ik haar verkeerd had verstaan, òf dat in 1859 toen ik
den _Havelaar_ schreef, m'n geheugen mij bedroog. De terechtwijzing van
den heer Bensen is mij te meer welkom:

1° omdat hij, _deze_ aanmerking makende op 'n zaak van ondergeschikt
belang, stilzwijgend de juistheid staaft van m'n opgaven omtrent de
_hoofdzaken in 't algemeen_.

2° omdat hij, in 'n stuk dat blijkbaar bestemd is de door mij behandelde
voorvallen aan de stipte waarheid te toetsen, niet terugkomt op 't
leverabcès _in 't bijzonder_.

Indien ooit 'n démenti op z'n plaats ware, zou 't _hier_ geweest zijn!


152. Het is mij onbekend of 't lijk mijns voorgangers is opgegraven
tijdens het in 1860 door den G.G. Pahud ingesteld onderzoek. Wel weet
ik dat bij die gelegenheid het Distriktshoofd van _Parang-Koedjang_
ontslagen werd. De Regent werd gestraft met kwijtschelding van genoten
voorschot en--naar mij werd meegedeeld, doch zeker ben ik hiervan
niet--met traktementsverhooging.


153. Ik had alzoo mij bezig gehouden met het nakomen der verplichting
die mij door eed en instruktie uitdrukkelijk waren voorgeschreven.


154. _Pantjens_ en _Kemits_: onbezoldigd wacht- en dienstvolk.
_Poendoetan_: levensmiddelen en andere artikelen die geheven worden
zonder betaling. Dit is 'n ware indische kanker, en Tamerlan (blz.
212) (Zie alinea die begint met: "Het gering getal lieden nu", M.D.)
schijnt het geweten te hebben. Maar onze Regeering weet het nog
altijd niet! Wat, bijv. een zoogenaamde inspektiereis van 'n
Gouverneur-generaal kost--_zoogenaamd_, want de man wordt bij den neus
geleid!--loopt in 't ongelooflijke. Juist dezer dagen gewerd mij uit
Engeland 'n courant waarin dit ontwerp behandeld wordt naar aanleiding
der voorgenomen reis van den Prins van Wales naar Bengalen. Daar mij de
ruimte ontbreekt om dat artikel overtenemen, zend ik 't aan de
Samarangsche _Locomotief_, in welk blad het door den belangstellenden
lezer kan worden opgezocht.


155. Zie § 11 der "Vraagpunten aan den kontroleur" in de
_Minnebrieven_.


156. _Poessing_: duizelig, verward, radeloos. Den hier bedoelden
getuige kan ik nog altijd produceeren.


157. Zie over 't woord _kaka-toea_ de Noot bij _Idee_ 438.


158. De op inlandsche Hoofden uitgeoefende moreele dwang om bij 't
vertrek van 'n hoofdambtenaar, fabelachtig hooge prijzen te besteden
voor sommige stukken uit z'n inboedel, is ergerlijk. En  ... ze moeten
wel! Zou anders de vervanger niet meenen dat ze niets over hadden voor
hun Resident? Dat ten-slotte die vrijgevigheid alweer betaald wordt
door den geringen man, spreekt vanzelf. Tot m'n groote verbazing heb
ik onlangs 't hoog bedrag dat er besteed was voor den inboedel van den
heer Loudon, zien aanvoeren als 'n bewijs van z'n verdiensten. Me dunkt
dat hij, die dan toch moet geweten hebben hoe zulk "opjagen" in z'n
werk gaat, verplicht ware geweest dat misbruik door 'n uitdrukkelijke
waarschuwing te voorkomen. Dit heb _ik_ gedaan, doodarm toch, toen ik
_Lebak_ verliet, gelijk ik nog altijd door getuigen staven kan.


159. Ik zeide in Noot 50 dat sommigen zekere uitdrukkingen in dit werk
beter begrepen dan de gewone lezer, en dat zich onder dezulken de
vinnigste vervolgers van Havelaar bevonden. Dit is van volkomen
toepassing op dezen kleinen trek in den tekst, waar ik den vinger
schijn gelegd te hebben op de  ... zonderlinge verlenging der
theekontrakten in 1845. Dat de hier bedoelde persoon 't Nederlandsche
Volk te reprezenteeren kreeg, spreekt alweer vanzelf. Onze
theeman--tevens rijstopkooper, enz. (zie de Noot bij 't woord _Kondeh_,
op blz. 389) praatte in de Kamer heel aardig mee over Staathuishoudkunde,
Volksbelang, Menschenrecht, Indische toestanden, enz. enz.


160. Vgl. blz. 87 onderaan. (Zie de alinea die begint met: "--Is
de Regent altijd zoo dienstijverig?", M.D.)


161. Zie § 11 van de "Vraagpunten aan den kontroleur" in de
_Minnebrieven_.


162. Als boven § 18.


163. Het vergiftigen van den heer Carolus.


164. Term van den ambtsteed.


165. "En--had ik er bij kunnen zeggen--ook _mij_ te vermoorden." De
vrees overigens dat de _Resident zelf_ den _Adhipatti_ 'n wenk geven
zou "om zich te dekken" teekent de pozitie. En de Resident voelde zich
niet opgewekt, tegen die vrees, als tegen 'n lasterlijke veronderstelling,
te protesteeren. In-plaats hiervan bewees hij door z'n handelingen
(bladzz. 312 en 319) (zie de alinea's: "De bede om de schuldigen" en
"Het was zeer treffend", M.D.) dat Havelaar maar al te juist had ingezien
wat hem te wachten stond van 'n chef die toch even als hij gezworen had
den inlander tegen de hebzucht zijner Hoofden te beschermen.


166. Opmerkelijk alweer dat de resident Brest van Kempen al zulke
uitdrukkingen liet voorbijgaan zonder _protest_, en zelfs zonder
_verzoek om toelichting_. Uit z'n zwijgen blijkt dat-i de assertien van
Havelaar volkomen begreep, 't geen bewijst dat ik den algemeenen
toestand naar waarheid geschetst heb. Had niet ook hier, bijv. de
resident moeten vragen: _wat bedoelt ge met dien_ "geest" _der Oost-
Indische ambtenaren?_


167. Opmerking als in Noot 165.


168. "Lichtvaardigheid" en "voorbarigheid" zijn voorzeker aftekeuren en
strafbaar, vooral in zulke gewichtige omstandigheden. In-zoo-verre is
er dus op _Havelaars_ loijaal aanbod geen aanmerking te maken. Wanneer
men evenwel daarin de stelling mocht zoeken, dat 'n ambtenaar die
_krachtens z'n instruktie_ aanklaagt van misdrijf, terstond persoonlijk
aansprakelijk zou wezen voor de _gegrondheid zijner beschuldiging_,
moeten we erkennen dat _Havelaar_ hier meer heeft toegegeven dan-i
verplicht was. Welk Officier van Justitie zou op zùlke voorwaarden 't
publiek ministerie willen waarnemen? Doch _Havelaar_ was te zeker van
z'n zaak om de minste achterdeur open te houden.


169. "Onderzoek, rapport en voorstel." Wel te verstaan: alles binnen
den grens mijner instruktie, en _uit kracht van_ die instruktie.


170. Eerst jaren daarna is dat onderzoek werkelijk geschied, en de
Regeering was genoodzaakt te erkennen dat _Havelaar_ de waarheid had
gezegd. Zie den _Gids_ van Augustus 1860, waar de hoogleeraar Veth, na
uitvoerige behandeling der Havelaarszaak, het volgende zegt:

   _Sedert heeft_ Havelaar _met de zijnen gebrek geleden, hij is het
   voorwerp geworden van den smaad der Droogstoppels--want de
   Droogstoppels in Nederland maken altijd gemeene zaak met de
   Slijmeringen in Indie--hij is geworden_ Multatuli, _niet alleen in
   aangenomen naam, maar inderdaad_.

   _En wat bewijst nu het feit, dat, na zijn ontslag, werkelijk een
   onderzoek in het Regentschap Lebak plaats had, dat de Regent eene
   scherpe vermaning ontving, en eenige mindere Hoofden werden afgezet?_

   Primo: _de waarheid van het spreekwoord dat de kleine dieven
   gehangen worden, terwijl men de groote laat loopen_.

   Secundo: _dat de zaak te veel ruchtbaarheid had verkregen, om nu
   nog gesmoord te worden_.

   Tertio: _dat de knevelarij in Lebak al zeer erg moet geweest zijn,
   wanneer zelfs een Resident die zoo gaarne schipperde, en zoo
   ongaarne een Inlandsch Hoofd vervolgde, constateeren moest dat er
   werkelijk reden tot klagen bestond, en bij gevolg_:

   Quarto: _dat_ Havelaar _volkomen gelijk had."_

Aldus Professor Veth. Niemand evenwel schijnt op de gedachte gekomen te
zijn dat men dan ook dien Havelaar eenige voldoening schuldig was. Ook
niet dat de hem ten-deel gevallen rechtsweigering allernadeeligst
werken moest op den toestand der inlandsche bevolking. Van welk
besturend ambtenaar in de binnenlanden is plichtsvervulling te
verwachten, nadat er zoo duidelijk bleek dat de Natie evenzeer als de
Regeering partij trekt voor de ellendelingen die 't mishandelen van den
Javaan oogluikend toelaten?


171. Zie blz. 319. (Zie de alinea die begint met: "En toen
verhaalde Verbrugge", M.D.)


172. Het had aan mij gestaan de Bevolking opteruien. In-plaats daarvan
handhaafde ik de eer van de nederlandsche regeering zoo goed ik kon,
en de resident vertrouwde hierop.


173. Dat m'n voorganger vergiftigd is geworden, werd door niemand in
_Lebak_ betwijfeld. Waarom liet de heer Pahud zijn lijk niet opgraven?


174. Ik bezit die verklaring nog. Niemand vond het ooit de moeite
waard daarvan inzage te verzoeken.


175. _Tontong (tomtom, tamtam)_ is 'n groot hangend uitgehold houten
blok waarop men de uren slaat. De naam is alweer 'n _onomatopee_.


176. Deze brief van den _Adhipatti_ is nog in mijn bezit, en wel--nogal
karakteristiek!--saamgeknepen en in stukken gescheurd, maar nog altijd
volkomen leesbaar. De toeleg van dat schrijven was, mij in z'n knevelarij
te betrekken, 'tgeen gelukt zou wezen indien ik z'n voorstellen had
goedgekeurd, of argeloos daarover in korrespondentie was getreden.


177. In de derde alinea van dezen brief wordt mij 't vervullen van mijn
voorgeschreven plicht tot verwijt gemaakt door den man die in de eerste
plaats geroepen was mij te berispen en zelfs te straffen indien ik dien
plicht had verzuimd. Wat vervolgens z'n ontevredenheid aangaat over de
door mij "_aangenomen houding tegenover den Resident van Bantam_" ze
was geheel ongegrond, en de heer B.v.K. zelf betuigde mij later, niet
te begrijpen wat daarmee kon bedoeld zijn. De bewering dat er omtrent
den Regent "_steeds gunstige getuigenissen waren afgelegd_" was een
onwaarheid. Herhaaldelijk was er in de conduite-staten over dat Hoofd
geklaagd. De opmerking dat ik mijn beschuldiging niet door "_feiten,
veel minder bewijzen_" gestaafd had, klinkt zonderling in den mond van
den man die geen gehoor verkoos te geven aan mijn dringende bede, mij in
de gelegenheid te stellen mijn beschuldigingen door "feiten en bewijzen
te staven." Onwaar is 't dat ik geweigerd hebben zou "_volle opening
te geven van wat mij omtrent de handelingen van het Inlandsch Bestuur
te Lebak bekend was_." Juist om tot die "volle opening" te kunnen
overgaan, drong ik op 'n _vrij en openlijk_ onderzoek aan. Maar ik wilde
voorkomen dat het weder zou uitloopen op 'n vruchteloos "aboucheeren"
gelijk onder mijn voorganger zoo dikwijls geschied was zonder ander
gevolg dan dat de _klagers_ officieel gestraft of in 't geheim
mishandeld werden. "_Ongeschiktheid voor 't bekleeden eener betrekking
bij het Binnenlandsch Bestuur_" moest wel beteekenen dat ik niet kon
werken in den "geest des Gouvernements" niet in den geest der
Slijmeringen, niet in den geest van den verheven Duijmaer van Twist.
De Natie had behooren te eischen dat al die varieteiten van
plichtverzakende deugnieten zich geschikt maakten om te werken "in den
geest" van Havelaar. Hoe rijmt vervolgens de erkentenis dat ik bij de
Regeering gunstig stond aangeschreven, met de laaghartige insinuatie
in de Tweede-Kamer, dat hij "_over den schrijver van dat boek,
zooveel_--kwaads alzoo?--_zou kunnen zeggen?_" Wat de plaatsing te
_Ngawi_ aangaat, er bestonden nog meer redenen dan. ik op blz. 326
opgaf, (zie de alinea die begint met "--G...........", M.D.) om
die aanstelling van de hand te wijzen. Maar de in alle inlandsche zaken
zoo grondig onwetende Van Twist kende die niet. Hij liep in 't kiezen
voor mij van die betrekking, alweer aan de leiband van de buitenzorgsche
kommiezerij, die er waarachtig groot belang bij had dat ik niet aan 't
woord kwam. Het was 'n uitgemaakte zaak dat ik te Ngawi moest "vallen."
Het openbaren der kuiperijtjes die hiertoe in 't werk werden gesteld,
zou zeer pikant wezen, maar ik onthoud me nu daarvan omdat ik geen
vrijheid heb m'n bronnen te noemen. Misschien wordt dit bezwaar eenmaal
opgeheven. De laatste alinea van den heerlijken kabinetsbrief beteekent
alweer dat er zou moeten blijken of Havelaar bekwaam en genegen was dienst
te nemen onder de vereerders van den "_geest des qouvernements_". En dit
zou moeten getuigd worden door dezen of genen hoofdambtenaar van 't
allooi der Slijmeringen! Ieder ziet dat de onbekwaamheid van Van Twist
zich niet tot inlandsche Zaken bepaalde, en dat de man, ook in "_the
proper studij of men_" 'n brekebeen was. Men bedenke dat hij Havelaar's
brieven onder de oogen had, brieven die geschreven waren met de
voorbedachte strekking den man wakker te schudden. Nederlanders, welk
soort van wezens toch laat gij u opdringen als Landvoogden van Insulinde?


178. _Dat in de buurt is_. Ook hier alweder is van toepassing wat ik
op blz. 198 zeide over 't leeren kennen van den toestand eener
landstreek door 't verblijf in een nabijgelegen provincie. (Zie de
alinea die begint met: "Op-eenmaal verspreidde zich", M.D.)


179. Die opvolger was de heer Pahud, 'n pronkjuweel alweer van
onbeduidendheid, en dus 'n man naar 't hart van de Natie die hem vijf
jaar als _Minister_, vijf jaar ook als _Gouverneur-generaal_ heeft
kunnen gebruiken. Gelijk er in den tekst van _deze_ uitgaaf
uitdrukkelijk staat, wist ik in '56--wat thans m'n drie millioen
landgenooten, wel met mij eens zullen wezen--"_dat er van dien man
niets te wachten viel_." Zóó is dan ook de lezing in 't Hs. van den
_Havelaar_. Maar òf de heer Van Lennep zelf, òf de zetter, òf deze of
gene korrektor--weet ik 't?--een van allen dan, heeft goedgevonden
dien tekst te vervalschen. Men leest in vorige uitgaven: _zijn
opvolger_--den opvolger namelijk van Van Twist--_ken ik niet, en ik
weet niet of er van hem iets te verwachten valt_. Wat de strekking was
van deze blijkbaar opzettelijke verandering--'n drukfout kan 't niet
zijn--weet ik niet, maar ze komt mij oneerlijk voor.


180. Een Javaannutter in Friesland--ik meen te Bolsward--onthaalde z'n
Publiek op de mededeeling dat: _die Havelaar_ beneden alles, en op 'n
onaangename wijs uit den dienst geraakt was." Ik heb niet vernomen dat
men den man de deur uitwierp. Welk _nut_ het voor den Javaan heeft,
dat men den man lastert die voor hem weggaf al wat-i offeren kòn,
begrijp ik niet. Zie daarover--in den bundel _Verspreide Stukken_--m'n
brief aan die kostelijke maatschappij.


181. Bij 't lezen van dezen brief aan den kontroleur gelieve men in 't
oog te houden dat-i geschreven werd aan den man die van al 't
voorgevallene te _Lebak_ getuige, en daarin ambtelijk betrokken was
geweest. Ook vooral met het oog op de mededeeling die in de laatste
alinea's voorkomt, geloof ik niet dat er bondiger bewijs voor de
waarheid der geheele strekking van m'n boek denkbaar is dan in dit
dokument geleverd wordt.


182. In 'n bataviasche courant werd me verweten dat ik bij den heer
Brest van Kempen afstapte. Wel, ik deed dit op _zijn_ uitdrukkelijk
verzoek, en 't was van mijn kant 'n edelmoedigheid. De man vreesde voor
oproer, waartoe inderdaad reden was. Reeds te _Lebak_ had ik al m'n
invloed noodig om de bevolking in rust te houden, waarop dan ook in
m'n laatsten brief aan den kontroleur gedoeld wordt. Het zou 'n
verkeerden indruk hebben gemaakt, indien ik bij 't verlaten van
_Bantam_ blijk had gegeven in onmin met den Resident te zijn, wat dan
ook werkelijk het geval niet was. Maar zeker zou dit wèl 't geval
geweest zijn, indien ik toen _al de motieven_ had gekend die hem
bewogen moordenaars en dieven de hand boven 't hoofd te houden. Gelijk
uit den _Havelaar_ blijkt, dacht ik slechts aan een _door gewoonte
verwrongen plichtbesef_ van de soort als ik sedert jaren overal
ontmoet had. Later evenwel ontdekte ik dat het ontzien van den "geest
des gouvernements" in dit bijzonder geval samenhing met 'n indruk van
nog lager soort, van  ... de allerlaagste soort! Het lust me niet, mij
daarover op dit oogenblik uittelaten. Misschien is de gewezen minister
van kolonien Hasselman genegen den belangstellenden onderzoeker
nauwkeuriger intelichten. Ook kan deze staatsdienaar--een mijner
voorgangers te _Lebak_--getuigen of ik de beschuldiging van
"overdrijving" in 't schetsen van den toestand dier provincie verdien?
Hij zal erkennen dat ik _beneden_ de waarheid bleef.


183. Dit zeg ik Van Twist zelf in den "_Brief aan den Gouverneur-
generaal in-ruste_." Dat men hem bedrogen had, blijft waar. Maar _niet_
gegrond bleek m'n goedige meening dat-i eerlijk man wezen zou. Een
eerlijk man tracht te _herstellen_ wat door zijn schuld bedorven werd,
en nooit gaf V.T. het geringste blijk dat-i hieraan wilde meewerken.
Integendeel! Juist van hèm ging de helsche wenk uit, dat men onder
voorwendsel mijner mooischrijverij--bah!--m'n aanklacht smoren kon.


184. Dit heeft hij niet gedaan. Mij dunkt dat we, na vijftien jaar
wachtens, mijn tekst voor den juisten mogen houden.


185. Toch Specialiteit voor _indische zaken_! Toch Liberaal! Toch Lid
van de Eerste-Kamer! Toch eere-voorzitter van _Mettraij_! Toch "bijzonder
geacht" in 't hoogzedelijk en godvruchtig Nederland! Telkens vraagt
men mij 'n "program" van Regeeringsvorm, en sommigen meenen zekeren
grond tot ontevredenheid te hebben, omdat ik, bittere opmerkingen
makende, zoodanig program tot-nog-toe niet meedeelde. Eilieve, welk
ander program is _in toestanden als de onze_ mogelijk dan de wenk dien
ik gaf in de laatste bladzijden van _"Pruisen en Nederland?"_ Wetten en
bepalingen baten _niets_, zoo lang men de uitvoering daarvan en het
toezicht daarover, opdraagt aan schelmen. Ook hier is de leer
toepasselijk die er te halen valt uit het voorval op 'n audientie bij
den Keizer van Rusland, dat ik aanhaalde in m'n eerste brochure over
_Vrijen-arbeid_, uitgaaf 1873, blz. 137.


186. Vgl. blzz. 345 en 346. (Zie de alinea die begint met: "Toch
zal de katastroof" tot en met de alinea die eindigt met: "een bedorven
Nederlandsch Bestuur", M.D.) Ook de Noot op 't woord _amokh_ op blz.
388. (Noot 141, M.D.) Moeten dan volstrekt de gruwelen van _Cawnpore_
in ons lief Insulinde herhaald worden? En wat anders dan woest
uitbersten zal ten-laatste den lang getrapten--en daardoor
gedemoralizeerden--Javaan overblijven? Op welke Buitenplaats zullen dan
de Van Twisten zitten, zij die de schuld dragen aan 'n woede zooals
voorspeld wordt in _Sentots_ vloekzang?


187. _Ministers in bezigheid_. Daaronder waren er die hun verheffing
te danken hadden aan de door den _Havelaar_ teweeggebrachte "rilling".
Kort na de verschijning van dat werk benoemde men een indischen
rijkworder tot Minister van Kolonien. _Hij_ zou zorgen dat
"_geschiedenissen als van Saïdjah voortaan tot de onmogelijkheden
behooren zouden!_" Wat hij gedaan heeft om dien vromen wensch te
bereiken weet ik niet. En dat weet niemand. In-plaats daarvan heeft hij
de Natie met den liefelijken oorlog op den Sumatraschen noordhoek
begiftigd.


188. Deze laatste beide volzinnen zijn later bijgevoegd. Ik erken, in
1859 niet voorzien te hebben dat het hier bedoelde volkje mij zou
toejuichen. Toch had ik 't kunnen weten. 't Ligt in den aard der zaak
dat schelmen 't luidst meeschreeuwen als er "houdt den dief" wordt
geroepen.


189. Dat weerleggen is dan ook niet beproefd. Op één uitzondering na
die welke ik behandelde in Noot 151--heeft men nooit _openlijk_ eenig
in den _Havelaar_ vermeld feit in twijfel durven trekken.


190. Nu niet meer, kiezers! Ik zou me waarlijk zeer misplaatst voelen
in _uwe_ Kamer, tegenover _uw_ ministers! Ook daaromtrent beroep ik mij
op m'n werkjen over _Specialiteiten_.


191. Van Twist gaat bij z'n medegrondbezitters--onverschillig van
welke z.g.n. staatkundige kleur--nog altijd voor bijzonder
achtenswaardig door. Hij spreekt mee over indische zaken, niet alleen
alsof er niets op hem viel aantemerken, maar zelfs op den toon van 'n
deskundige en bevoegde bij uitnemendheid. En de Natie neemt er
genoegen mee!


192. Nederlanders, _dit is geschied!_ Tot schande van Uw Regeering in
Indie, werd die vuistslag in 't aangezicht uwer Marine gegeven, en de
eer der uitvinding van deze laagheid komt weer den verheven Landvoogd
toe, die geen tijd had om Havelaar te hooren.


193. Ziehier eindelijk den regel die den titel van 't boek stempelt tot
epigram. 't Is verdrietig schrijven voor lezers die men _alles_ moet
uitleggen.


194. Op de beide vragen die 't boek besluiten, ontving ik nog altijd
geen antwoord. Waarschijnlijk houdt de koning zich bezig met belangrijker
zaken dan rechtdoen en 't behouden van Insulinde voor Nederland. Ik
zal Z.M. 'n exemplaar van deze nieuwe uitgaaf aanbieden, en in
afwachting van beter succes--evenals m'n vriend Chresos uit de
_Minnebrieven_, doch altijd _onder protest_--vertellinkjes dichten
voor 'n Publiek dat niet lezen kan. Immers, indien dit niet het geval
was, zou de Natie hebben aangedrongen op recht in de Havelaarszaak!

